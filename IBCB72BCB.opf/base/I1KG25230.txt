༄༅། །ཡེ་ཤེས་ཀྱི་ཌཱ་ཀི་མ་ཇོ་མོ་ལབ་སྒྲོན་གྱི་
རྣམ་ཐར་དང་བཀའ་ཚོམས་ཆེན་མོ་
སོགས་བཞུགས་སོ།།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས་བསྒྲིགས།

དཀར་ཆག
ཡེ་ཤེས་ཀྱི་ཌཱ་ཀི་མ་ཇོ་མོ་ལབ་སྒྲོན་གྱི་རྣམ་པར་ཐར་པ་
ཆེན་མོ་བཞུགས་སོ།།..............................................................................·(1)
བཀའ་ཚོམས་ཆེན་མོ་ཞེས་བྱ་བ་བཞུགས་སོ།།..................................................(54)
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གཅོད་ཀྱི་གཞུང་
ཤེས་རབ་སྐྲ་རྩེའི་ས་གཞུང་སྤེལ་བ་རིན་པོ་ཆེའི་
གཏེར་མཛོད་ཅེས་བྱ་བ་བཞུགས་སོ།།...........................................................(72)
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་ཡང་ཚོམས་
ཞུས་ལན་མ་བཞུགས་སོ།།.........................................................................(101)
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་བདུད་ཀྱི་
གཅོད་ཡུལ་ལས་ཉིང་ཚོམས་བཞུགས་སོ།།...........................................................(125)
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གཅོད་ཀྱི་
གཞུང་འགྲེལ་ཟག་མེད་སྦྲང་རྩི་ཞེས་བྱ་བ་
བཞུགས་སོ།།..............................................................................(151)

༄༅། །ཡེ་ཤེས་ཀྱི་ཌཱ་ཀི་མ་ཇོ་མོ་ལབ་སྒྲོན་གྱི་
རྣམ་པར་ཐར་པ་ཆེན་མོ་
བཞུགས་སོ། །
ཕ་རོལ་ཕྱིན་ཡུམ་ཐུབ་དབང་སྲས་བཅས་དང་། །ཡེ་
ཤེས་མཁའ་འགྲོ་གྲུབ་ཐོབ་རྒྱུད་པ་ཡི། །བླ་མ་རྣམས་ཀྱི་
ཞབས་ལ་གུས་པས་འདུད། །རྗེས་འཇུག་བུ་རྣམས་བྱིན་
གྱིས་བརླབ་ཏུ་གསོལ། །ཤེས་རབ་ཀྱི་ཕ་རོལ་ཏུ་ཕྱིན་པའི་
དོན་བརྒྱུད། མ་ལབ་ཀྱི་སྒྲོལ་མའི་གདམས་ངག །སྐྱེ་མེད་
ཆིག་ཆོད་ཀྱི་ངོ་སྤྲོད། བདུད་ཐམས་ཅད་རང་སར་གྲོལ་
བར་བྱེད་པའི་གནད། མཐར་ཐུག་དོན་གྱི་མན་ངག་འདི་
ལ། སྤྱི་དོན་རྣམ་པ་གསུམ་གྱིས་སྟོན་ཏེ། ཐོག་མར་ཡིད་
ཆེས་པ་ལོ་རྒྱུས་ཀྱི་དོན་ལ། ཐུབ་པའི་བསྟན་པ་སྤྱི་བབས།
ཇོ་མོ་ཡུམ་སྲས་ཀྱི་ལོ་རྒྱུས། བརྒྱུད་པའི་བཀའ་བབས་དང་
གསུམ་ལས། དང་པོ་ཐུབ་པའི་བསྟན་པ་སྤྱི་བབས་ནི། དེ་
ཡང་སྤྱིར་ཡང་དག་པར་རྫོགས་པའི་སངས་རྒྱས་ཐུགས་རྗེ་
ཆེ་ལ། ཐབས་མཁས་པ་དེས། དང་པོ་བྱང་ཆུབ་མཆོག་ཏུ་

ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་
ཚོགས་བསགས་སྒྲིབ་པ་སྦྱངས་ཏེ། ལོ་སུམ་ཅུ་སོ་ལྔར་
བསྒྲོད་ནས། མཐར་ཞི་བ་ཆེན་པོའི་ཆོས་སྐུར་སངས་རྒྱས་
ཏེ། གདུལ་བྱ་ལས་དག་པའི་དོན་དུ་རྣམ་པར་སྣང་མཛད་
ལ་སོགས་པ་ལོངས་སྤྱོད་རྫོགས་པའི་( ༣ན)སྐུ་རུ་སྟོན་ནས།
དོན་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པ་མྱུར་བ་ལ་
དགོངས་ནས། འཕགས་པ་སྤྱན་རས་གཟིགས་ཀྱི་ཐུགས་
རྗེས། སྙིང་པོའི་དོན་དང་གསང་སྔགས་དར་བར་བྱ་བའི་
ཕྱིར། ཡེ་ཤེས་ཀྱི་མཁའ་འགྲོ་མ་རྣམས་ཀྱི་ཐུགས་དམ་གྱི་
བརྒྱུད་སྐུལ་བས། ཟབ་དོན་ཐམས་ཅད་རྒྱ་རང་གྲོལ་དུ་
སོང་ཞིང་། ཁྱད་པར་དུ་རྗེ་བཙུན་མ་སྒྲོལ་མའི་སྤྲུལ་པ།
ཡེ་ཤེས་ཀྱི་མཁའ་འགྲོ་མ་ལྷ་མོ་ལས་མ་ཉིད། བོད་དུ་ཕ་
རོལ་ཏུ་ཕྱིན་པའི་དོན་བརྒྱུད་དར་བར་བྱ་བའི་ཕྱིར་དང་།
གདུལ་བྱ་དུས་ལ་བབ་པར་དགོངས་ནས། བོད་དུ་བྱོན་
ཏེ་མི་ལུས་བླངས་པ། སྤྲུལ་པའི་སྐུར་སྐྱེ་བ་བཞེས་ཚུལ་
ནི། མ་ཇོ་མོ་ལབ་སྒྲོན་འདི་ནི། ཡུམ་ཆེན་མོ་དང་སྒྲོལ་
མའི་སྤྲུལ་པ་ཡིན་ཏེ། དེ་ཡང་མདོ་སྡེ་དྭངས་སྙིགས་འབྱེད་

སྤྲུལ་པ་ཡིན། །།དོན་ཆེད་ང་ཡི་གསང་སྔགས་བསྡུས། །ཕྱི་
རབས་ལས་ཅན་ཀུན་གྱི་མ། །ཞེས་པ་དང༌། ཡང་དེ་ཉིད་
ལས། མི་བཞི་འདུས་པའི་མཚོ་རྒྱལ་( ༤ན) འདི། །རང་
བཞིན་གནས་ལས་མ་གཡོས་བཞིན། །ལོ་ནི་དྲུག་ཅུ་ཁ་
རལ་ཚེ། །ལབ་ཀྱི་སྒྲོལ་མ་བྱ་བར་སྤྲུལ། །ཕར་ཕྱིན་སྙིང་
པོའི་དོན་བཀྲོལ་ནས། །སེམས་ཅན་ཆོས་ཀྱི་དབྱིངས་སུ་
འགོད། །རྣམ་རྟོག་ཀུན་བྲལ་སྤྱོད་པ་བྱེད། །དཔེ་དཀར་
ནག་པོས་བྱིན་རླབས་པའི། །རྒྱ་ལྕམ་མ་དང་ནར་རེ་རེ། །
ཞེས་ལུང་བསྟན་པའི་མ་གཅིག་འདིའི་སྐུ་འཁྲུངས་ས་ནི།
བོད་ཡུལ་དབུས་ཀྱི་ས་ཆ། གཡོ་རུ་ངམ་ཤོད། གཡོ་གྲིབ་
རོང་གི་ཨེའི་ལབ་ལུང་བར་པ་ལབ་ཅེས་བྱ་བའི་འདམ་
གྲོང་མཚོ་མེར་དུ། གདུང་རུས་ཁྱེར་གད། ཡབ་ཆོས་བླ།
ཡུམ་རླུང་མོ་ཟ་འབུམ་ལྕམ། དེ་ལ་སྲས་མིང་སྲིང་གསུམ་
ཡོད། མིང་པོ་མཚན་འཁོར་ལོ། ཨ་ཅེ་ཉག་གེ །ཕྱིས་འབུམ་
མེར་གྲགས། མ་གཅིག་ཆུང་ཤོས་ཡིན་ཏེ། དང་པོ་ཡུམ་གྱི་
ལྷུམས་སུ་ཞུགས་པའི་དུས་སུ་ཡང་། ལྟས་ཁྱད་པར་ཅན་
གྱིས་ཡུམ་གྱི་ལུས་ཡང་ཞིང་བདེ་བ་དང༌། ཏིང་ངེ་འཛིན་

ཤུགས་ཀྱིས་ཀྱེ་བ་འདི་ནི་བྱུང་། དངོས་དང་ཉམས་སྣང་
གཉིས་ཀར་དུ་ཞག་གསུམ་དུ་ལུང་པ་ཐམས་ཅད་མེ་ཁ་ཕྱེ་
བ་བཞིན་འོད་ཀྱིས་ཉིན་མཚན་མེད་པར་གང་བ་བྱུང་ངོ་།།
( ༤བ)གཞན་ཡང༌། ཡུམ་གྱི་རྨི་ལམ་དུ་ནམ་མཁའ་གོས་སུ་
གོན་པ་དང་། ས་གཞི་གདན་དུ་བྱས། ལྟོ་བར་རིན་པོ་
ཆེ་གནས་པ་དང་སྨིན་མཚམས་ནས་འོད་ཁ་དོག་ལྔ་ཤར་
བ་རྨིས། སྐུ་འཁྲུངས་ཁར་ཡང་རིན་པོ་ཆེ་གཅིག་སྐྱེས་ཏེ།
དེ་ལས་རིན་པོ་ཆེ་མང་པོར་འཕེལ་བར་རྨིས་སོ། །དེ་ནས་
ས་གཡོ་བ་ལ་སོགས་པ་བྱུང༌། ཡབ་ཡུམ་གཉིས་ལ་ཞག་
གསུམ་དུ་འཁྲུལ་པའི་ནང་པ་མ་བྱུང་ངོ་།།ཡུམ་ན་རེ།
འདུག་པ་བུ་མོ་གཅིག་ལས་མི་འདུག་སྟེ། ལྟས་བཟང་
འདི་ལ་ཆོས་མ་གཅིག་འོང་ཟེར། ཡབ་ཀྱི་མིང་སྐྱིད་གེར་
བཏགས། ཡུམ་གྱིས་མེ་ཏོག་སྒྲོན་དུ་བཏགས་ནས་ལོ་
བདུན་བརྒྱད་ལོན་པ་དང་། བུ་མོ་གཉིས་པོ་སློབ་དཔོན་
རྒྱལ་འབྱུང་ལ་ཀློག་ཡི་གེ་སློབ་ཏུ་བཏང་བས། མ་གཅིག་
ལ་ངོ་སྤྲད་པ་ཙམ་གྱིས་ཤེས་ཏེ་ཀློག་མཁས་པར་གྲགས།

ལོ་བཅུ་གཉིས་ལ་བཀའ་རྒྱས་འབྲིང་བསྡུས་གསུམ་ཀློག་
འདོན་མཛད་པས། བཀའ་ཤེས་རབ་ཀྱི་ཕ་རོལ་ཏུ་ཕྱིན་པ་
ཀློག་པ་ཙམ་གྱིས་དགོངས་པ་ཐུགས་སུ་ཚུད་ཀྱང༌། གཞན་
གྱི་བློར་མི་ཚུད་པས། ཐ་མལ་དུ་བཞུགས་ཏེ། ( ༥ན)དེ་ཡི་
དུས།  ཕ་མས་ར་ལུག་འཚོར་བཅུག་པས་སྤང་སྐོངས་སུ་
བཞུགས་ནས། ར་ལུག་ཡན་དུ་འཇུག་དང་ཝང་ཁུ་ལ་སྐུར་
བ་འདུག །ཕར་ལ་རྒྱབ་ན་འགྲོ་རྩ་ན། འཛུག་ཡུགས་རེ་
བྱས་པས་ལོག་འོང་བས། གྲོང་པ་རྣམས་ན་རེ། ཆོས་
བླ་ཁྱོད་ཀྱི་བུ་མོ་འདིས། ར་ཕྱུགས་འཚོ་བ་མི་ཡོང་པར་
འདུག །མོ་རང་རྡེའུ་རྩེ་ཡིན་འདུག་ར་ལུག་ཡན་ཏུ་འཇུག །
དགྲ་ཀུན་འོང་ཟེར་ནས་ཕས་ལྟར་ཕྱིན་པས། དེ་ཙུག་
འདུག་ནས། ཕ་ན་རེ། རྡེའུ་འདི་རྩེས་ཅི་བྱེད་མོ་འདེབས་
བྱས་པས། ཆོས་ཀྱི་འདྲེས་རྐང་བརྒྱ་རྩ་བརྒྱད་བགྲངས་པ་
ཡིན་གསུང་། ཁྱོད་ཀྱི་ཆོས་ཤེས་སམ་བྱས་པས། ཤེས་ཟེར་
བ་ན། ཕྱུགས་ཡན་དུ་བཅུག་པས་མི་ཚང་ངོ་བྱས་པས།
མཁའ་འགྲོས་ཉ་ར་བྱེད་ཀྱིན་ཡོད་པས་མི་ཚང་བ་མི་ཡོང་
ཟེར་རོ། །འོ་ན་ཁྱོད་ཀྱིས་ཆོས་ཇི་ལྟར་རྟོགས། རྒྱལ་

འགོང་གིས་བྱིན་གྱིས་བརླབས་པ་མིན་ནམ་བྱས་པས།
རྒྱལ་འགོང་གི་བྱིན་གྱིས་བརླབས་པའི་ལོག་ཆོས་མིན་ཏེ།
སངས་རྒྱས་ཀྱི་བཀའི་དགོངས་པ་ཐམས་ཅད་གཅིག་ཏུ་
བསྡུས་ཤེས། སྡེ་སྣོད་གསུམ་གྱིས་བསྡུས་པའི་ཆོས་ཐམས་
ཅད་སེམས་སུ་འདུས། ( ༥བ) དེ་ཡང་སྒྱུ་མ་ལྟ་བུར་ཤེས།
དེ་གཟུང་འཛིན་གྱི་བློ་དང་བྲལ་བར་རྟོགས་ཟེར། དེ་ངོས་
གང་འཇུག་འཛིན་བྱས་པས། སྤྲིན་མེད་པའི་བར་སྣང་གི་
ནམ་མཁའ་དག་ལ་ལྟོས་དང་། དེ་བཞིན་དུ་རང་སེམས་
སྐྱེ་འགོག་མེད་པར་དེར་ངོས་ཟིན་གསུངས་པས། ཕ་ན་རེ།
འོ་ན་ངས་སྡིག་པ་ཆེན་པོ་བསགས་འདུག་ཟེར་ནས་བུ་མོ་
གཉིས་ཕ་མས། སློབ་དཔོན་ལྷུང་དཀར་གྱི་སྤྱན་སྟོན་ཞི་
བའི་སར་ཆོས་སྒོར་བཅུག་སྟེ། མ་གཅིག་ལ་དད་པའི་སྒྲོན་
མ། ཨ་ཅེ་ལ་དད་པའི་ལྷ་མོར་བཏགས། དེ་དུས་སུ་ཆོས་
ཀྱང་ཕར་ཕྱིན་གསན་ཅིང་། ལོ་འགར་ཀློག་འདོན་ཤས་
ཆེར་མཛད། ལོ་བཅུ་དྲུག་ལོན་ཙ་ན་བྱེ་ཅན་སྒང་དུ་ལྟད་
མོ་ལ་ཕྱིན་པས་ཁྲོམ་ཐོག་ཆོད། མི་རྣམས་ན་རེ་ལབ་ན་
སྒྲོན་མ་གཅིག་འདུག་ཟེར་བས། དེ་ནས་མཚན་ཡང་ལབ་

ཀྱི་སྒྲོན་མར་གྲགས་སོ། ། །དེ་ནས་སྐབས་ཅིག་ན་གཡོ་རུ་
འདབ་བུ་ན། ཡོན་བདག་གཅིག་གི་ཀློག་མཛད་ཅིང་ཡོད་
པས། ཁོང་གི་རིམ་གྲོ་ལ། ལྕེ་གྲོང་ནས་དགེ་བཤེས་ཐོད་
པ་ནམ་སྙིང་བགྱི་བ་མི་རབས་ཉི་ཤུར་དགེ་བཤེས་རྒྱུད་མ་
ཆད་པ་(༦ན)གཅིག་གི་སྡས་ཐོད་པ་འབེར་བྱ་བའི་དགེ་
བཤེས་གཅིག་གདན་དྲངས་ནས། མདོས་བཏང་བས།
དགེ་བཤེས་ཆོ་ག་མི་བྱེད་པར་འདུག་ནས། དེ་ཅི་ལགས་
དྲིས་པས། དོ་ནུབ་གཏད་མེད་དུ་ཤེས་པ་དགའ་བ་གཅིག་
བྱུང་། ཅི་ཡང་བྱེད་སྙིང་མི་འདོད་གསུངས་པས། ངེད་ཚོ་
ཡང་བློ་བདེ་འབོལ་ལེ་བསྡད་ནས་ལས་ཅི་ཡང་བྱེད་སྙིང་
མི་འདོད་པར་འདུག །འདི་མི་རུང་པ་མ་ཡིན་ནམ་བྱས་
པས། དགེ་བཤེས་ན་རེ། མཆོད་གནས་མ་འདི་བྱིན་རླབས་
ཅན་གཅིག་འདུག །འདིའི་བྱིན་རླབས་ཡིན་པ་འདྲ། བཀྲ་
ཤིས་པར་ཡོང་གསུང་། ཡང་དགེ་བཤེས་ན་རེ། འདི་ཅི་
འདྲ་གཅིག་ཡིན་དྲིས་པས། ཁྱིམ་ཐབ་ལ་བཏང་བས་ཀྱང་།
སྒོམ་འབའ་ཞིག་གི་ངང་དུ་སོང་ནས། འཇིག་རྟེན་འདིའི་
སྣང་བ་ལ་བློ་ཡེང་མ་ཚུད། ལབ་ཀྱི་ཁྱོ་གས་ཆོས་ལྷའི་བུ་མོ་

མོ་གཅིག་ནས། གྲ་ཐང་སྐྱ་མོ་ན་དགེ་བཤེས་གྲ་པ་མངོན་
ཤེས་བྱ་བ་ཕ་རོལ་ཏུ་ཕྱིན་པའི་འཆད་ཉན་སྒོམ་གསུམ་
བྱེད་པ་གཅིག་ཡོད་པར་འདུག་ཟེར་བས། དེར་མ་ཇོ་
གཡོག་མོ་བྱ་བ་འདྲིས་ཀློག་ཤེས་པ་གཅིག་ཡོད་པས་ཁྲིད་
དེ། གསེར་སྲང་བཅུ་བཞི་ཁྱེར་ནས་བྲོས་ཏེ་ཕྱིན་པས། གྲ་
ལུང་ཐང་དུ་དགེ་བཤེས་ཕར་ཕྱིན་གསུང་བ་དང་མཇལ་
ཏེ་གསན་པ་མཛད་པས། དགེ་བཤེས་གྲ་པའི་ཞལ་ནས།
ཁྱེད་ཆོས་ཉན་པ་ལ་( ༧ན)རྟེན་རབ་དུ་བྱུང་ན་འཐད་
གསུང་ནས་རབ་ཏུ་བྱུང་སྟེ། མཚན་ཚུལ་ཁྲིམས་རྒྱན་དུ་
བཏགས། ལོ་བདུན་དུ་ཉི་ཁྲི་ལེ་བརྒྱད། མངོན་རྟོགས་རྒྱན
ནས་ཡེ་གེ་གཅིག་མ་ཡན་ཆད་ཕར་ཕྱིན་མང་དུ་ཉན་པས།
མཁན་པོ་གྲ་པའི་ཞལ་ནས། ཉན་པ་དེ་ཙམ་ཡིན། ད་ལྟ་
རྟོག་གྱིས་གསུངས་ནས། ཡང་ལོ་བདུན་དུ་མདོའི་སྲས་
ཡུམ་བཅུ་བདུན་པོ་དང་། ཉི་ཁྲི་ལྕགས་གཟེར་ཅན། ཁྱད་
པར་དུ་ཡང་ཡུམ་བར་མ་ཀློག་ཅིང་ལྟ་རྟོག་མཛད་པས་
སྤྲོས་པ་ཆོད་དོ། །ཡང་མཁན་པོ་གྲ་པའི་ཞལ་ནས། ཉན་པ་
དང་ལྟ་རྟོག་དེ་ཚོད་ཡིན། ད་ཇི་ལྟར་རྟོགས་གསུང་། མས་

ཆོས་ཐམས་ཅད་སེམས་སུ་རྟོགས། སེམས་ལ་བལྟས་པས་
སྣང་བ་སྣ་ཚོགས་སུ་ཤར་བ་ཐམས་ཅད་ངོ་སྤྲོད་འབའ་
ཞིག་ཏུ་ལྷག་ལྷག་ཤར།རྟོགས་པའི་དོན་ལ་ཐེ་ཚོམ་མེད་
པའི་ངེས་ཤེས་ཐོབ། ཆོས་དྲིས་ཚད་ཀྱི་ལན་ཡང་དོན་ཐོག་
ནས་ཐེབས་པར་གདའ་ཞུས་པས།འོ་ན་རྟོགས་པ་ནང་
ནས་ཤར་བ་བྱ་བ་ཡིན་གཞན་ལ་སོངས། ད་སེམས་ཅན་
ལ་ཕན་འདོགས་པ་ལ་དབང་གཅིག་ཐོབ་དགོས་པ་ཡིན་
གསུང་།( ༧བ) འོ་ན་དབང་གཅིག་ཞུ་ཞུས་པས། ཁྱོད་ལ་
དབང་སྐུར་བའི་སློབ་དཔོན་ང་ལས། གཙང་ན་ཟུར་གྱི་
བཀའ་བབས་བཞི་བྱ་བ་ཡོད།ཁྱད་པར་དུ་སྐྱོ་སྟོན་རྣམ་
གཉིས་བྱ་བ་ཡོད། དེར་སོང་ལ་དབང་ཞུས་ཤིག་གསུང་
ནས་ལུང་བསྟན། དེར་གསེར་སྲང་འགའ་ཞིག་ཡོད་པ་
ཁྱེར་ནས་མ་ཇོ་གཡོག་མོ་ཁྲིད་ནས། གཙང་སྟོད་ར་ས
གོང་བུར་བྱོན། སྐྱོ་ཤཱཀྱ་ཡེ་ཤེས་དང་མཇལ་ནས། གསེར་
སྲང་གསུམ་ཕུལ་ནས་དབང་ཞུ་བ་ཡིན་བྱས་པས། ངས་དོ་
ནུབ་ལྷ་ལ་དྲི་ཡིས་གསུང་། ནང་པར་སྔ་བར་གསེར་ཁྱེར་
ནས་བྱོན་པས། ཁྱོད་ལ་དགོས་པའི་དབང་དེ། མཁའ་འགྲོ་

ཡོད་ན། བར་ཆོད་མི་ཡོང་བའི་ཐབས་ཅིག་ཞུ་ཞུས་པས།
འཇུག་པ་སྐྱབས་འགྲོ་སེམས་བསྐྱེད། ཚིག་རྐང་བཅྭ་
བརྒྱད་སྣང་སྟེ། གསོལ་བ་གདབ་པ་དང་ཕྱག་འཚལ་བ་
སྐྱབས་འགྲོ་ཁྱད་པར་ཅན། སྡིག་པ་བཤགས་པ། རྗེས་སུ་
ཡི་རང་བ་རྣམས་མ་གཅིག་ཉིད་ཀྱིས་མཛད། བྱིན་རླབས་
ལུས་སེམས་( ༨བ) འཕྲོལ་བ་ཕོག །སྒོམ་པ་ཡིད་ལ་མི་བྱེད་
པར་རང་ངོ་སྤྲད། ལྟ་བ་རྒྱུད་ཀྱི་སྤྱོད་ཡུལ་མི་འགྲོ་བར་
བསྟན་ཏེ། བཞི་པོ་དེ་ལ་སྲུང་བ་གྱིས་ཤིག་གསུངས། ཆོས་
འདི་ཐུགས་ལ་འཁྲུངས་པ་ཡིན་ནམ་བརྒྱུད་པའི་སློབ་
དཔོན་བདོག་ཞུས་པས། རྗེ་དམ་པ་ནས་སྐྱོ་ཤཱཀྱ་ཡེ་ཤེས་
ལ་བརྒྱུད་པ་ཡིན། མ་ཐོག་བྱང་འབར་གྱི་ཤ་རྟ་རྫིས་ཤིང་
ཆེན་སྤྱད་པ་ཡང་། འདིའི་གནད་ལ་བརྟེན་ནས་སྤྱད་པ་
ཡིན། གདམས་པའི་རྩ་བ་ཡང་འདིར་མ་འདུས་པ་མེད་
གསུང་། དེ་ནས་ཚུར་བྱོན་གསང་ཕོད་བླ་མ་ཁམས་ནས་
འོལ་ཁ་ལ་བྱོན། མ་གཅིག་ཟངས་རི་ལྷན་རྟགས་ན་ཀློག་
བྱེད་ཀྱིན་ཡོད་པས། བླ་མ་དང་མཇལ་ནས། མ་ཇོས་མི་
ཟས་ཟོས་ནས་རང་སྡིག་མ་བསགས་སམ་གསུངས་པས།

ངས་ཚེ་སྟོད་དགེ་བཤེས་གྲ་པ་ལ།  ཿ ཉི་ཁྲིའི་འགྲེལ་པ་
མན་ཆད་ནས་གཞུང་ཤེས་པར་བསླབས། ཀློག་འདི་ཀུན་
ལྟ་རྟོག་གི་ཚུལ་དུ་བྱེད་པ་ལགས། ཞུས་པས། འོ་ན་
ཤེས་རབ་ཀྱི་ཕ་རོལ་ཏུ་ཕྱིན་( ༩ན)པ་ཤོད་དང་གསུངས།
རིག་པ་རྩལ་གྱི་དབང་ཁྱེད་ལ་ཞུ་ལགས། རྒྱུད་ལ་གཞུང་
ལམ་གསུམ་ཡོད་པ་ཡིན། ལམ་གསུམ་བཤད་ནས་དོན་
ཤེས་རབ་ཀྱི་ཕ་རོལ་ཏུ་ཕྱིན་པའི་གདམས་པ་ངོ་སྤྲོད་དང་
བཅས་པ་གདན་ཐོག་གཅིག་ལ་གསུངས། དགོངས་པ་
གཅིག་ཏུ་ཁྲིག་གེ་བྱུང་བས། བླ་མ་མཉེས་སྐད། དེ་ནས་
གངས་བར་ལྷ་ཁང་རྙིང་པར། ཞང་སྟོན་འོད་དཔལ། ཀློག་
སྐྱ་ལྷ་སྐྱབས་འཛི་ལྷ་བཟོ་བ་རྣམས་དབང་གི་ཞུ་བ་ཕུལ་
བ་ལ་མ་གཅིག་བྱོན་པ་དང་། ད་དབང་སྐུར་བའི་དུས་ལ་
བབ་བོ་གསུང་ནས། ཕྱགས་ཕྱི་བ་བླ་མ་ཡེ་རྩེ་བ། བླ་མ་
མདུང་པ་ལ་སོགས་པ་དང༌། དབང་ཞུ་བ་རྣམས་འཚོགས་
ཏེ། ཐོག་མར་གཅོད་ཀྱི་ཆོས་དབང་སེམས་ལ་བསྐུར། དེ་
ནས་སྒྱུ་འཕྲུལ་གྱི་དབང་མོ་ཆེ་མཛད་པའི་སྟ་གོན་གྱི་ནུབ་
མོ་མ་གཅིག་ལ་བྱིན་ཕེབས་ཤིང་ཉམས་འབར་ཏེ། ཞི་བའི་

གར་སྣ་ཉི་ཤུ་རྩ་བདུན་མཛད། གསུང་སང་ཀྲིཏའི་སྐད་
འབའ་ཞིག་ཏུ་བྱུང་། ཏིང་ངེ་འཛིན་གྱི་སྒོ་མང་པོ་ཡང་
མཆེད་དོ། ནམ་བཟའ་བཞག་ནས་རྩིག་པ་ལ་ཡང་ཐོགས་
པ་མེད་པར་བྱོན་ཏེ། སྡོང་པོ་སེར་ཀླག་ཅན་བྱ་བར་ཀླུ་
དྲག་པོ་( ༩བ)ལག་སྐྱོང་གནས་ས་དེར་བྱོན་ནས་བཞུགས་
པས། རྗེ་བཙུན་མ་སྒྲོལ་མའི་ཞལ་གཟིགས་ཏེ། རྗེ་
བཙུན་མ་སྒྲོལ་མ་དང་མཁའ་འགྲོ་མ་བཞིས་བརྡའི་ཆོས་
སྐོར་དང་ཁ་ཐོར་རྣམས་གནང་ནས། རྣལ་འབྱོར་མ་ཡུམ་
ཆེན་མོའི་སྤྲུལ་པ་ཁྱོད་ཀྱིས། དོན་ཤེས་རབ་ཀྱི་ཕ་རོལ་ཏུ་
ཕྱིན་པ་འདིས། དབང་པོ་རབ་འབྲིང་དང་ཁྱད་པར་དུ་
དབང་པོ་ཐ་མར་ནད་གདོན་དང་སྡུག་བསྔལ་གྱིས་ཉེན་
པ་རྣམས་ཀྱི་དོན་གྱིས་ཤིག །བསྟན་པ་རྒྱས་པ་ཡུན་རིང་
དུ་གནས་པར་འགྱུར་རོ། །ཕྱི་རབས་འདྲེན་པའི་ཕྱིར་
གཉན་ས་ཆུ་མིག་བརྒྱ་རྩ་བརྒྱད་དུ་གཉན་ཁྲོད་འགྲིམས་
གཅིག་གསུངས་ནས་ཁྱད་པར་གྱི་དབང་བཀའ་དུག་ལྔ་ཞི་
ཞིང་ཀླུ་ལྔ་འདུལ་བ་དེ་གནང་ངོ༌། །དེ་ནས་ཚོགས་འཁོར་
གྱི་དུས་སུ་མཆེད་གྲོགས་རྣམས་ཀྱིས་མ་གཅིག་བཙལ་བས།

སྡོང་པོ་སེར་ལག་ཅན་ནས་རྙེད་ནས། ནང་དུ་བྱོན་པ་
དང་། གྲོགས་ཉོན་མོངས་གོས་མེད་གཅེར་བུ་པ། ངོ་ཚ་
རང་གྲོལ་གྱི་ཕྱག་གཅིག་བྱེད་གསུངས་ནས། གཅེར་ཕྱག་
གཅིག་མཛད་པས། མཆེད་རྣམས་ན་རེ་ཁྱེད་རང་ཞན། ད་
ངེད་རྣམས་ཀྱིས་དབང་ཐོབ་ཙ་ན། ཁྱེད་ཀྱིས་མ་ཐོབ་པ་
ཟེར་བས། བླ་མས་མ་གཅིག་ལ་ཅེ་རེར་གཟིགས་ནས།
ཞལ་འཛུམ་མཛད་ནས། ཁྱེད་རྣམས་དེ་སྐད་མ་ཟེར་ཅིག །
སྤྱིར་དབང་མ་བསྐུར་( ༡་ན)ཡང་ཐོབ་པ། བསྐུར་ཡང་མ་
ཐོབ་པ། བསྐུར་ཡང་བཀུར། ཐོབ་ཡང་ཐོབ་པ་ལས།
དབང་མ་བསྐུར་ཡང་ཐོབ་པ་དེ་འདི་ཡིན་རྒོད་བྲོ་གསུང་
ངོ་། །ཁྱེད་ཚོས་ཐོབ་པའི་དབང་ཆུ་ཐིགས་རེ་ཙམ་གྱི་ཚོད་
ཡིན། འདིས་རིགས་པ་རྩལ་གྱི་དབང་ཐོབ་པས། བུམ་པའི་
ཆུ་གང་བྱོ་བྱས་པ་ཙམ་གྱི་ཚོད་ཡིན་གསུང་ངོ༌། །དེར་
མཆེད་གྲོགས་རྣམས་ཀྱིས་མ་གཅིག་ལ།ཁྱེད་ལ་ཉམས་
མྱོང་ཅི་འདྲ་ཞིག་བྱུང་བྱས་པས། མ་ན་རེ། གཞན་ཅི་ཡང་
མ་དྲན། ཕྱིར་སྡོང་པོ་སེར་ལག་ཅན་གྱི་རྩར་བསྡད་ཙ་ན།
སྐད་ཅིག་ལ་ཨུ་རྒྱན་གྱི་གནས་སུ་ཕྱིན། མཁའ་འགྲོ་མ་

རྣམས་ཀྱིས་ཚོགས་ཀྱི་འཁོར་ལོ་རྒྱ་ཆེན་པོ་བྱས། ཟས་སྣ་
དང་བཏུང་བ་མང་པོ་ཡང་འདུག །ཡེ་ཤེས་ཀྱི་མཁའ་འགྲོ་
མ་རྣམས་ཀྱིས་ཆོས་མང་པོ་ཡང་གསུངས་ཏེ། ད་ལྟ་བློ་ལ་
ཡང་འདུག །རྗེ་བཙུན་མ་སྒྲོལ་མ་དང་ཡང་མཇལ་ཏེ།
རྣལ་འབྱོར་མ་ཁྱོད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་
འདིའི་སྟེང་ནས། སྤྱོད་པ་རྐྱེན་ངན་ལ་ཐོག་རྫིས་ཀྱིས་
གཉན་ས་བརྒྱ་རྩ་བརྒྱད་འགྲིམས་དང་། ( ༡་བ) ཕྱིར་མི་
ལྡོག་པའི་ས་ནོན་པར་འགྱུར་རོ། །ཁྱོད་ཀྱི་རྗེས་སུ་ཞུགས་
པ་ཡང་མང་དུ་གྲོལ་བར་འགྱུར་རོ། །གསུང་ཞུས་པས། བླ་
མའི་ཞལ་ནས། ཌཱ་ཀི་མས་གསུངས་པའི་ཆོས་ཇི་སྐད་བྱ་
བ་ཡོད་གསུང་པས། ལྟ་བ་ནམ་མཁའ་སྤྲོས་བྲལ། སྒོམ་པ་
སེམས་ཉིད་དྲི་མེད། སྤྱོད་པ་སེང་གེ་རྩལ་རྫོགས། འབྲས་
བུ་ཉི་མ་མུན་སེལ། མན་ངག་མེ་ལོང་ཉི་ཤུ་རྩ་གཅིག་དང་
བཅས་པ་ཡོད་ཞུས་པས། མཆེད་གྲོགས་རྣམས་ན་རེ། འོ་
ན་ཁྱེད་ཀྱིས་དབང་ཇི་ལྟར་ཐོབ་ཟེར་བས། ངས་དབང་
བཞི་སྐད་གཅིག་མ་ལ་རྫོགས་པར་ཐོབ་སྟེ། ཕྱི་བུམ་པའི་
དབང་ལུས་ལ་བདེ་བ་འབར། བསྐྱེད་རིམ་མ་བསྒོམས་

ཀྱང་གཟུགས་རང་སྣང་དུ་གྲོལ་ནས། ཡི་དམ་ཌཱ་ཀིས་རང་
བཞིན་གྱིས་བྱིན་གྱིས་རློབས་པར་གདའོ། །ནང་གསང་
བའི་དབང་ངག་ལ་ནུས་པ་ཐོབ། སྒྲ་གྲགས་སྟོང་དུ་ཤེས་
པས་བསྙེན་སྒྲུབ་དྲག་སྔགས་མ་བཟླས་ཀྱང་ལྷ་འདྲེ་ངང་
གིས་འཆུན་པར་གདའོ། ། གསང་བ་ཤེས་རབ་ཡེ་ཤེས་ཀྱི་
དབང་གིས། སེམས་ལ་བདེ་བ་སྐྱེས་རླུང་ཐིག་ལེ་དབྱེར་
མེད་དུ་ཤེས་པས། ( ༡༡ན)ཐབས་ཤེས་དབྱེར་མེད་ཁ་སྦྱོར་
ལ་མ་བརྟེན་ཀྱང་བདེ་སྟོང་ལ་རྒྱུན་ཆད་མི་གདའོ། །དེ་ཁོ་
ན་ཉིད་ཚིག་དབང་རིན་པོ་ཆེ་ལྷ་མིག་གི་དབང་ཐོབ་པས་
ཆོས་ཉིད་སྤྲོས་བྲལ་གྱི་དོན་མཐོང་། བདེ་གསལ་མི་རྟོག་
པ་རང་བྱུང་དུ་ཤར། མཆོག་ཐུན་མོང་གི་དངོས་གྲུབ་
རང་ཤུགས་ལ་འབྱུང་། ཆོས་དྲིས་ཚད་ལ་ལན་ཐེབས་པར་
གདའོ་གསུངས་པས། དེར་སྐྱོ་བསོད་ནམས་བླ་མའི་ཞལ་
ནས། ཁྱེད་ཡེ་ཤེས་ཀྱི་མཁའ་འགྲོ་མའི་རིགས་ཡང་རབ་
ཐོད་རྒལ་རྟོགས་གྲོལ་ལ་སོང་བ་དུས་གཅིག་ཡིན། ཁྱེད་
ཀྱི་ཞལ་མཐོང་བ་དང་གསུང་ཐོས་པ་ཡང་ངན་སོང་དུ་མི་
འགྲོ་བས། གསང་སྤྱོད་བྱ་བ་ཕངས་པས་འགྲོ་དོན་མཛོད་

ཅིག་གསུངས་ནས། རྫོགས་པ་ཆེན་པོ་བརྒྱུད་པ་ཉི་ཤུ་རྩ་
ལྔ་པ་རྒྱ་མཚོའི་ཀློང་ཡངས་ལ་སོགས་རྣམས་མཛུབ་ཁྲིད་
དུ་གསུངས། གཅོད་བཀའ་བརྒྱུད་ཀྱི་གཞུང་གདམས་ངག་
དྲོད་ཚད་ཞལ་བཞེས་དང་བཅས་པ་ཐམས་ཅད་མ་ལུས་
པར་གནང་། དྲུག་ཡོད་པ་ལས་ནམ་མཁའ་སྒོ་འབྱེད་སྟབ།
གདམས་པ་རྣམ་པ་བཞི་སྣང་། གདམས་ངག་གཞན་མ་
ཞུས་ཀྱང༌། ཇོ་མོ་ལབ་སྒྲོན་དེས་གྲོལ་ལོ། །བླ་མའི་ཞལ་
ནས། ཁྱོད་ཀྱི་དེ་སྔའི་སྟན་ཐོབ་གསུམ་ལ་སོང་བ་ཆོས་དེ་
རྣམས་གཞུང་ངམ་ཚིག་ཕ་རོལ་དུ་ཕྱིན་པ་ཡིན། འདི་དོན་
ཕ་རོལ་དུ་ཕྱིན་པ་ཡིན་པས། (༡༡་) ད་སེམས་ཅན་ལ་
ཕན་ཐོགས་ཤིག་གསུང་ངོ་། །དེ་ནས་གཉན་ས་བརྒྱ་རྩ་
བརྒྱད་བསྐོར་བའི་དུས་སུ། ཉིན་བར་བླ་མའི་གསོལ་
འདེབས། ཆུ་གཏོར་འཇམ་དཔལ་མ། ཕར་ཕྱིན་གྱི་
གཏོར་མ་དང་གསུམ་ལ་འབད། ནུབ་མོ་དབྱིངས་རིག་སྲེ་
བ། ཤ་ཁྱེར་ཁྲག་ཁྱེར་བརྒྱ་རྩའི་དམ་ཆ་མཛད། དེ་ནས་
བྱིན་རླབས་ཀྱི་དྲོད་ཀྱིས་འགའ་རེ་ལ་ཕན་པ་བྱུང་ཡང་།
འགའ་ཞིག་ན་རེ། འདི་ལ་འདི་ཙམ་པའི་བྱིན་རླབས་ཡོང་

བ་མུ་སྟེགས་ཀྱི་མཁའ་འགྲོ་དེ་རིགས་ཡིན་ནམ་ཟེར་བ་ལ།
མ་ཇོ་གཡོག་མོས། བླ་མ་བསྟེན་ལུགས། ལུང་བསྟན་ལུགས་
རྣམས་བཤད་པས་ཡིད་ཆེས་མང་དུ་བྱུང་། ཡང་ལན་ཅིག་
མ་གཅིག་གྲ་ཐང་ན་བཞུགས་པའི་དུས་སུ། དམ་པ་སངས་
རྒྱས་འཕན་ཡུལ་ཉི་ཁུད་དགོན་པ་ན་བཞུགས་པ། ཞིང་
སྐྱོང་གི་ཌཱ་ཀི་མ་མང་པོ་བྱོན་ནས། ཡུམ་ཆེན་མོའི་སྤྲུལ་པ།
རྒྱ་གར་ཤར་ཕྱོགས་ཀྱི་མཁའ་འགྲོ་མ་དེས། མུ་སྟེགས་ཀྱི་
མཁའ་འགྲོ་མ་ཐམས་ཅད་བཏུལ་ནས། ད་ལྟ་བོད་ན་ཡོད་
ཀྱི་ཡེ་ཤེས་ཀྱི་མཁའ་འགྲོ་མ་བཞིར་སྤྲུལ་ནས་མུ་སྟེགས་ཀྱི་
མཁའ་འགྲོ་མ་བཞི་འདུལ་ཞིང་ཕ་རོལ་དུ་ཕྱིན་པའི་དོན་
རྒྱས་པར་བྱ་བའི་ཕྱིར། ལབ་སྒྲོན་ཞེས་བྱ་བར་སྐུའི་སྐྱེ་བ་
བཞེས་ནས་ད་ལྟ་གྲ་ཐང་ན་བཞུགས་པས།( ༡༢ན)བསྟོད་
ཅིང་རྗེས་སུ་ཡི་རང་ཕུལ། ཕྱི་རབས་ཀྱི་ལོག་ལྟ་བསལ་
བའི་ཕྱིར་ཕར་ཕྱིན་དོན་གྱི་བཀའ་དང་གདམས་པ་མ་
ལུས་པར་སྟོན་ཅིག །སྙིགས་མའི་སེམས་ཅན་སྡུག་བསྔལ་
གྱིས་བཟིར་བ་རྣམས་སྨིན་ཅིང་གྲོལ་བར་བྱེད་དོ། །ཞེས་
ལུང་བསྟན་བྱུང་ནས། དམ་པས་གྲ་ཐང་དུ་བྱོན་པ་དང་།

མ་གཅིག་གིས་ཀྱང་དམ་པ་ཡིན་པར་མཁྱེན་ནས། མ་ཇོ་
གཡོག་མོ་ལ་གྲུབ་ཐོབ་ཀྱི་དྲུང་དུ་འདོང་གསུངས་ནས།
དཔོན་གཡོག་གཉིས་པོས་དམ་པ་དང་མཇལ། གསུང་མ་
འདྲེས་པ་ལ་དབུ་ཐུག་མཛད། དམ་པའི་ཞལ་ནས། ཤེས་
རབ་ལྔ་དང་ལྡན་པ་ཡིས། །ཡུམ་ཆེན་མཁའ་འགྲོའི་སྤྲུལ་
པ་ཁྱོད། །རྣམ་པར་གསུམ་གྱི་སྒོ་ཕྱེ་ནས། །བདུད་ཀྱི་སྤྲུལ་
རྣམས་འཇོམས་བྱེད་པ། །ལབ་ཀྱི་སྒྲོན་མ་ཁྱོད་ལ་ནི། །
བདག་དང་ལྷར་བཅས་ཕྱག་འཚལ་ལོ། །བདག་ཀྱང་ཁྱོད་
ལ་ཡི་རང་འབུལ། །ཁྱོད་ཀྱིས་བསྒོམས་པའི་ཉམས་མྱོང་
གིས། །སྙིགས་མའི་འགྲོ་རྣམས་སྨིན་གྲོལ་བྱེད། །གསུངས་
པས་མ་གཅིག་གིས་ཆོས་( ༡༢བ) གཅིག་ཞུ་བྱས་པས། དམ་
པའི་ཞལ་ནས། ཁྱོད་ལ་ཆོས་ཤོད་མི་དགོས། ཁྱོད་ཡེ་ཤེས་
ཀྱི་མཁའ་འགྲོ་མ་ཡིན། ང་དང་ཁྱེད་དབྱེར་མེད་དུ་ཆུ་ལ་
ཆུ་བཞག་པ་འདྲ། ། ཁྱོད་རང་གི་རྟོགས་པའི་དོན་ལ་ནན་
ཏན་གྱིས། ཐེ་ཚོམ་ཟ་བའི་མི་འགའ་རེ་ཡོད་པས། གཞན་
དོན་དུ་ཆོས་འདི་ལྟར་སྟོན། མངོན་མཐོའི་ལྷ་མིའི་ལམ་
དང་། ངེས་ལེགས་བྱང་ཆུབ་ཀྱི་ལམ་ཡིན་ནོ་གསུངས། དེ་

གཉིས་ཀྱི་ལག་ལེན་གང་ལེགས་ཞུས་པས། དམ་པའི་ཞལ་
ནས། ལྷ་མིའི་ལམ་སྐྱབས་འགྲོ་སེམས་བསྐྱེད་བྱེད། མི་དགེ་
བཅུ་སྤོང་།དགེ་བཅུ་དང་དུ་ལེན་པ་ཡིན། བྱང་ཆུབ་ཀྱི་
ལམ་ལ། བྱིན་རླབས་ནམ་མཁའ་སྒོ་འབྱེད། སྒོམ་པ་དྲན་
མེད་བློ་བྲལ། ལྟ་སྤྱོད་བདུད་ཀྱིས་མ་ཁྱེར་བ་དང་གསུམ་
ཡིན་གསུང་ནས། ཆོས་དབང་སེམས་ལ་སྐུར་བ་དང་།
ཕར་ཕྱིན་དོན་གྱི་གཞུང་གདམས་ངག་དྲོད་ཚད་ཞལ་ཤེས་
རྣམས་གནང་ངོ་། །ཆོས་འདིའི་རྒྱུད་ལ་ཇི་ལྟར་ལགས་
ཞུས་པས། འདི་ལྟར་ཡང་དག་པར་རྫོགས་པའི་སངས་
རྒྱས་ཀྱིས་འཇམ་དཔལ་སྨྲ་བའི་སེང་གེ་( ༡༣ན) ལ། དེས་
ཌཱ་ཀི་མ་སུ་ཀ་སི་དྷི་ལ། དེས་ང་ལ། དེས་སྐྱོ་སྟོན་རྣམ་
གཉིས་ལ། དེས་ཁྱོད་རང་ལ་གནང་བ་ཡིན་མོད་གསུང་
ཡང་བཅོམ་ལྡན་འདས་ཀྱི་ཕ་རོལ་ཏུ་ཕྱིན་པའི་ཆིག
བརྒྱུད་རྣམས་ཀུན་དགའ་བོས་བསྡུས། དོན་བརྒྱུད་མགོན་
པོ་བྱམས་པ་ལ། དེས་ཐོགས་མེད་ལ། དེས་དབྱིག་གཉེན་
ལ། དེས་ཨརྱ་དེ་བ་ལ། དེས་ང་ལ་བརྒྱུད་པ་ཡིན་ནོ་
གསུང་། ཐེ་ཚོམ་ཟ་བ་ཀུན་ཡང་ངེས་ཤེས་བསྐྱེད་དོ། །

དམ་པའི་ཞལ་ནས་མ་ཇོ་མཆོད་གནས་མ་འདི་དང་སྙིང་
གཏམ་ཚིག་གཅིག་ལས་མ་བྱས་ཏེ། མོ་ཁྱོ་ག་རྒོད་མ་ཡིན་
གསུང་གཞན་ཡང་བླ་མ་ཞི་བ་སྤྱན་སྟོན། བླ་མ་ཡ་རྩེ་བ།
བླ་མ་འདུད་པ། ཨ་ཅེ་ཁྱེད་སྟོན་མ་ལ་སོགས་པ་དགེ་
བཤེས་ལྔ་བཅུ་དང་བགྲོ་གླེང་བྱས་ནས། རྟོགས་པ་བསྡུར་
བས། དེ་དག་ཕལ་ཆེར་ཚིག་གིས་ཐ་སྙད་ལས་དགོངས་
པ་ཕྱིར་ལུས་འདུག་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་
རང་ཆས་སུ་ཡོད་པ། ཡང་ཐོབ་རྩོལ་གྲུབ་དང་བྲལ་བ།
  བྱིན་རླབས་ཤུགས་ལས་འབྱུང་བ།ཉོན་མོངས་དང་རྣམ་
རྟོག་གིས་མ་གོས་ཤིང་། བོད་ན་ཡེ་ཤེས་ཀྱི་མཁའ་འགྲོ་མ་
དངོས་ཡིན་པ་ལ། ཆ་ལུགས་ཐ་མལ་པའི་བུད་མེད་དུ་
བཞུགས་པ་བཞི་འདུག་གསུངས། གང་གང་ལགས་ཞུས་
པས། ཟངས་རིའི་མ་གཅིག་ལབ་སྒྲོན་དང་། འབྲིང་
འཚམས་ཀྱི་སྣང་ལམ་འབྲོ་ཆུང་མ་དང་། རྙ་རྣམ་གྱི་ཤེ་ཟ་
སྒྲོན་གཅིག་དང་། ལ་སྟོད་ཀྱི་མ་གཅིག་ཞ་མ་དང་བཞི་
ཡིན་གསུང་ངོ་། །ཡང་མ་གཅིག་( ༡༣བ) རྐྱེན་ངན་གྲོགས་
སུ་འཆར་བ། རི་ཁྲོད་ཆིག་སྐྱ་ཐུབ་པ། ཉམས་ང་བག་ཚ་

མེད་པ།འཁོར་བའི་ཁྲོད་ན་གནས་ཀྱང་སྐྱོན་གྱིས་མ་གོས་
པ། འདི་བསྟན་ཀྱང་མི་གོ་བར་ཕྱི་དུས་འདེབས་པ་ལ་
སྤྱོད་པར་གོ།མ་གཅིག་འཁྲུལ་ཞིག་གཏན་མེད་དུ་གྱུར་
ཀྱང་། བོད་སྟོན་རྣམས་ཀྱི་ཐུགས་ལ་མི་ཤོང་བས། གསང་
སྤྱོད་ལ་དགོངས་ཏེ་གང་བར་ཕུག་མོ་ཆེར་ལོ་གཅིག་
བཞུགས་པའི་ཚེ། ནུབ་གཅིག་ཆོ་འཕྲུལ་ཁྲོད་པ་སོ་ཅན་
གཅིག་ལ་བབ་པས། མ་གཅིག་གི་སེམས་སྟོང་ཉིད་ལ་
འགྱུར་བ་མི་འདུག །ལུས་འབྱུང་བཞི་གཡར་པོར་འདུག་
པས། ཤ་འདོད་ན་ཤ་ཁྱེར། ཁྲག་འདོད་ན་ཁྲག་ཁྱེར་བྱས་
པས། རང་གྲོལ་ལ་སོང་སྟེ། གདམས་ངག་ཤ་ཁྱེར་ཁྲག་
ཁྱེར་དུ་གྲགས། ཐམས་ཅད་སྟོང་ཉིད་ཆོས་སྐུར་ངོ་སྤྲད
པས། སྐྱེ་མེད་ཆིག་ཆོད་དུ་གྲགས། བདུད་དང་རྣམ་རྟོག་
གཞི་མེད་དུ་ཐག་བཅད་པས། བདུད་ཀྱི་སྤྱོད་ཡུལ་དུ་
གྲགས། འཛིན་མེད་སྤྲོས་བྲལ་དུ་སྟོན་པས། ཐུགས་ཀྱི་
སྙིང་པོར་གྲགས་སོ། །དེ་ནས་ཡང་ཟངས་རི་ལྡ་ལ་ཕུག་ཏུ་
བཞུགས་པའི་དུས་སུ། ( ༡༤ན) ལོ་གསར་ཟླ་བའི་ཚེས་
བརྒྱད་ལ། མཁའ་འགྲོ་མ་དང་མི་མ་ཡིན་མང་པོས་དབང་

ཞུས། ཚོགས་ཀྱི་འཁོར་ལོ་སྐོར་བས། ཉིན་ཞག་བདུན་
དུ་བདུད་རྩིའི་ཆུ་རྒྱུན་བབས། ཏིང་ངེ་འཛིན་གསལ་བ་
དང༌། མཁའ་འགྲོ་དངོས་སུ་འཁྲབ་པ་དང༌། རྒོད་པ་
དང༌། སྒྲ་སྐད་ཐོས་པ་དང༌། མཆོག་ཐུན་མོང་གི་དངོས་
གྲུབ་མངོན་སུམ་དུ་བྱུང་སྐད། གཉན་ས་ཐམས་ཅད་དུ་
བཞུགས་ཤིང་། ཀླུ་མ་དྲོས་པ། ཡར་ལ་ཤམ་བུ། འོ་དེ་
གུང་རྒྱལ་ལ་སོགས་པ་ལྷ་འདྲེ་མང་པོ་ཆོས་ལ་ཚུད། སྲོག་
སྔགས་ཕུལ་ནས་བྲན་བཞིན་ཉན་ནོ།  ོ །མཛེ་ཅན་དང་
ཡུགས་ཕོ་མོ་ལ་སོགས་པ་ཐམས་ཅད་ལ་གཙང་བཙོག་གི་
རྟོག་པ་མེད་པར་ཉམས་སུ་བླངས་པས་རྐྱེན་ངན་ཐམས་
ཅད་གྲོགས་སུ་ཤར། བྱིན་རླབས་རྟོགས་པ། ཉམས་མྱོང་
རང་ཤུགས་ལས་ཤར་བས། ཡོན་ཏན་དཔག་ཏུ་མེད་པ་
བྱུང་ངོ་། །ཡང་ལན་གཅིག་གང་བར་དུ། བུ་ཁྱོའི་ཡུལ་དུ་
བྱོན་པས། ཚག་པ་མོ་གཅིག་ན་རེ་མེ་ཏོག་སྒྲོན་ཡུལ་ནས་
བྲོས། བཙུན་པ་ཡང་བྱས་ནས་ད་འདིར་ཡོང་ཕོད་པ་རེ་
ཆེ་ཟེར་བས།( ༡ ༤བ)ཐོས་པ་འབར་ན་རེ། མོ་ཁྱོ་གཞན་ལ་
ནི་མ་སོང༌། ཆོས་ལ་སོང་བ་ལ། ད་རྒྱགས་དགོས་ནའང་

ངས་སྟེར་བུ་ཀུན་ཀྱིས་མ་ཡིན་ཟེར། སྲས་གྲུབ་སྤེ་གྱག་
ཁྱེར་གྱིས་དཔོན་བྱེད་ཀྱིན་ཡོད་པས། ཚག་པ་མོས་ཁྱེད་
རང་ཕ་སྤད་བོར་བ་ཡིན་བྱས་ནས་སྦུད་པས། མའི་དབུ་
ཞྭ་བཤུས། ན་བཟའ་ཕྲོགས་ནས་ཆང་སྟེར་བཅུག །དེར་
ནམ་བཟའ་མེད་པ་ལ། མ་ཇོ་གཡོག་མོས་ཁྱི་ཐུལ་གོག་པོ་
གཅིག་ཕུལ། ཅི་བྱུང་བྱུང་གསོལ་བས་བཙུན་མའི་ཆ་
ལུགས་ཞིག་ནས་རྣལ་འབྱོར་མར་སོང་། དེ་ནས་གྲབ་ན་
མར་བྱོན་ཏེ། འཕོང་ར་གཅིག་ཏུ་གླུ་བླངས་པས། བུ་མོ་
དད་པ་ཅན་གཉིས་ཀྱིས། གཅིག་གིས་དུང་ཤགས་ཕུལ།
གཅིག་གིས་མེ་ལོང་ཕུལ། དེའི་ནུབ་མོ་ཁང་སྟོང་འདྲེ་ཅན་
གཅིག་ཏུ་གཟིམས་ཏེ། ཀ་བ་ལ་མེ་ལོང་དང་དུང་ཤགས་
བཟེར་བས། ཀྲང་ཀྲོག་སོགས་མང་རྐུ་རུ་ཡོངས་པས། ཀ་
བ་དེ་མི་ནག་པོ་མིག་འོད་དུ་ཡོད་པ་མཆེ་བ་གཙིགས་པ་
གཅིག་ཏུ་མཐོང་སྟེ། མི་ལ་ལ་ན། རེ་རེ་ཙམ་ཤི །དེར་མ་
གཅིག་གིས་( ༡༥ན)རྣམ་རྟོག་ཟོས་པར་མཁྱེན་ནས། འདྲེ་
མིན་པར་ངོ་སྤྲད་པས་ན་ཀུན་འཕྲལ་ལ་སོས། དོགས་པའི་
འདུ་ཤེས་ཀྱི་ནི་དུག་བླངས་པ། དུག་དེ་ཁོང་དུ་སོང་བ་

མེད་ཀྱང་རྒྱལ་བར་འགྱུར། གསུངས་ནས་གཉན་རྒྱུད་ལ་
བཟླ་གསུང་ངོ་། །དེར་མི་རྣམས་ངེས་ཤེས་སྐྱེས་ཏེ། མ་ཇོ་
སྨྱོན་མ་ལ་བཟའ་གཏད་མེད་བསམ་པས། ཁྱེད་གྲུབ་པ་
ཐོབ་པ་འདུག་ཟེར། འོ་ཅག་དང་མཇལ་བ་བསོད་ནམས་
བསགས་ཟེར་བས། མ་གཅིག་གི་ཞལ་ནས། ཡུམ་ཆེན་ཕ་
རོལ་ཕྱིན་མའི་དོན། །ཡོད་དང་མེད་པའི་མཐའ་སྤངས་
ནས། །བདེ་བ་ཆེན་པོར་དེ་མྱུར་འགྲོ །རྣམ་རྟོག་ཡེ་ཤེས་སུ་
ཤར་ཙ་ན། །དུག་ལྔ་སངས་རྒྱས་སུ་གདའོ་གསུང་།།དེ་
ནས་ཟངས་རིར་བཞུགས་པ་ལ་གཙང་ཁར་བྱོན་པས། གྲུ་
ཟན་མེད་པས་གྲུ་པས་གྲུ་མ་བཏང་བས། ཁྱི་ཐུལ་གཙང་
པོ་ཁར་བཏིང་བའི་སྟེང་དུ་མ་གཅིག་བཞུགས་ནས། ཆུ་ཕ་
གར་བྱོན་པས། མཉན་པ་རྣམས་འགྱོད་དེ། ཁྱེད་གྲུབ་ཐོབ་
ཡིན་པར་ངོ་མ་ཤེས་ད་བཟོད་པར་གསོལ་ཟེར་ཏེ་ཞབས་
སྤྱི་བོར་བླངས་སོ། །( ༡༥བ) དེ་ནས་ཡོན་བདག་ཅན་དུ་མ་
བྱོན་པར། ལྷན་སྟག་དཔེའ་དམར་བྱ་བའི་རེ་ཧྲུལ་འདྲེ་
ཆེན་དེར་ཞག་འགའ་གཟིམས་ཁྲོད་ཅིང་བཞུགས་པས།
སྐྱི་རྒང་ཡོན་བདག་འབུམ་པ་ན་བ་ལ། ཡོན་ཏན་མཁན་

པོ་གཞན་མ་རྙེད་པས། ཆུང་མ་ན་རེ། རེ་ཧྲུལ་ཁྲོད་མ་གི་
ན་སྒོམ་མ་གཅིག་དེ་བོས་པ་དྲག་གམ་བྱས་པས་བོས་ཟེར་
ཏེ་གདན་དྲངས་ཏེ།མ་གཅིག་གིས་ཕ་རོལ་དུ་ཕྱིན་པ་
དྲུག་གི་བྲོ་བརྡུངས་པས། ཡོན་བདག་ན་བ་དྲགས་ཏེ་
ཞབས་ནས་བཏེག་གོ ། སླར་རེ་ཧྲུལ་དེ་དགེ་སྦྱོར་འཕེལ་
བར་བྱུང་བས་དེར་བཞུགས་པས། ཡེ་ཤེས་དང་ལས་ལས་
གྲུབ་པའི་མཁའ་འགྲོ་མ་མང་པོ་འདུས་ཏེ། ས་དུལ་བྱིན་
ཆགས་པར་གྱུར་ཏོ། །དེ་ལྷན་རྟགས་པའི་བཙུན་པ་རྣམས་
ཀྱིས་ཕྲག་དོག་གི་ཆོས་ཀྱི་གླེང་ལངས་འགྲིར་བྱུང་པ་ལ།
མགུར་རིན་པོ་ཆེ་སློག་དབྱངས་དང༌། ལྟ་སྒོམ་ཟུར་ཟ་མ་
གསུངས། བཙུན་ཆེན་ཟིལ་གནོན་གྱི་མགུར་རེ་སྐྱིད་པ་
གསུངས་པས། བན་རྒན་གཅིག་འུར་ཏེ་འཁྲབས་སྐད།
དེར་ལྷན་སྟགས་པས་བླ་མཆོད་( ༡༦ན) ཞུས་ཏེ། ཡོན་
མཆོད་དུ་གྱུར། ཡང་སྔར་གྱི་དུང་ཤགས་ཕུལ་བའི་བུ་མོ་
དད་པ་ཅན་དེ་ཕ་མས་ཁྱིམ་ཐབ་ལ་བཏང་བས། ཕྱིས་བུ་
ཁྱོ་བཞག་ནས་མ་གཅིག་གི་དྲུང་དུ་ཆོས་ལ་བྲོས་བྱུང་པས།
མ་གཅིག་གི་ཞལ་ནས། དམར་མོ་འོངས་བསམ་སེར་སྐྱེ་མོ་

འོངས་སམ། ནམ་མཁའ་གོས་ཅན་མ་འོངས་སམ། ཉི་མོ་
ཟེར་ཅན་མ་འོངས་སམ། གསུངས་པས། མོ་རྒྱལ་ཐབས་སུ་
སོང་། རྒྱལ་སངས་ཙ་ན་ཆོས་ཐམས་ཅད་ནམ་མཁའ་ལྟ་
བུར་ཐུགས་སུ་ཚུད་དེ། མིང་ཡང་ནམ་མཁའ་གསལ་དུ་
རྟགས། ཕྱིས་དམ་པ་དང་མཇལ། མ་གཅིག་གི་ཉེ་གནས་
མ་ལོ་བཅུ་གསུམ་མཛད། ལན་གཅིག་མ་གཅིག་དང་།
སྣུབ་མོ་ནམ་མཁའ་གསལ་དང་། ཇོ་མོ་གཡོག་མོ་དང་
གསུམ། གཡོ་རུ་རུ་བྱོན་པའི་ལམ་གྲིབ་རྣ་རུ་བསྙེལ་མཛད་
པས། མའི་ཞལ་ནས། ནམ་མཁའ་གསལ་ལྟད་མོ་ལྟ་བར་
འདོད་དམ་གསུང་། ལྟ་བར་ཞུ་ཞུས་( ༡༦་)པས། ངའི་ཐུ་
བ་ལ་འཇུས་ཤིག་གསུང་། དེ་ལྟར་བྱས་པས། དེ་བཞིན་
གཤེགས་པ་ཡིད་ལྟར་འགྱོགས་པའི་རྫུ་འཕྲུལ་གྱིས། སྐད་
གཅིག་ལ་ཨུ་རྒྱན་གྱི་དུར་ཁྲོད་གསང་བ་འབྱུང་གནས་སུ་
ཕྱིན་ཏེ། ཌཱ་ཀི་མ་བདུན་ཅུ་རྩ་ལྔ་གསེར་གྱི་གོ་ཆ་ཅན་སུམ་
ཅུ་རྩ་དྲུག་ལ་སོགས་པ་འཚོགས་པའི་ཚོགས་གྲལ་དུ་བྱོན་
ཏེ། ཚོགས་ཀྱི་འཁོར་ལོ་ཆེན་པོ་མཛད། ཡེ་ཤེས་ཀྱི་མཁའ་
འགྲོ་མ་དེ་དག་གིས་ཞལ་གྱི་གདམས་པ་རེ་རེ་གསུངས་ཏེ།

དེ་དག་གི་བཀའ་བབས་སྣུབ་མོ་ལ་ཡོད་དོ། །དེ་ནས་
དཔོན་གཡོག་གསུམ་གྱིས། གཡེའ་ཚ་ཐང་རི་བོ་ལ་བྱོན་
ནས་མགུར་མང་པོ་གསུངས་སོ།།ཐང་དཀར་བྲག་ལ་
བཞུགས་པའི་ཚེ། དུས་བཟང་གཅིག་གི་ནུབ་མོ། ཐོ་རངས་
ཁ་བར་སྣང་ལ།སིལ་སྙན་དང་བྲོ་དབྱངས་ཀྱི་སྒྲ་མང་པོ་
གྲགས་ནས། ཉེ་གནས་མ་གཉིས་ཀྱིས་སྟབ་སྟོབ་ལ་ལངས་
ནས། མ་གཅིག་ལ་ཕྱག་བཙལ་བས་མ་རྙེད་ནས། བར་
སྣང་ལ་( ༡༧ན)རིན་པོ་ཆེའི་ལྡིང་ཁ་པད་མའི་གདན་ལ།
མ་གཅིག་བཞུགས་ཏེ། ཌཱ་ཀི་མ་མང་པོས་མཁའ་འགྲོ་བྱིན་
འབེབས་ཀྱི་མགུར་མ་དགོངས་སྐྱོད་མ་གསོལ་འདེབས་
མཛད་པ་མཐོང་ནས། ཕྱག་བཙལ་སྐོར་བ་བྱས། མཚན་
ཡལ་ཏེ་འཁྲབས། དྲན་པ་རྙེད་རྩ་ན་མ་གཅིག་གཟིམས་
མལ་ན་གཟིམས་གདའ་སྐད། དེས་ན་མ་གཅིག་འདི་ཡེ་
ཤེས་ཀྱི་མཁའ་འགྲོ་མ་དངོས་ཡིན་པར་ངེས་པའི་གཏམ་
བརྒྱུད་མང་པོ་ཡོད་དོ། །འགྲོ་བ་ལ་གདོན་བགེགས་ཀྱི་
བར་ཆོད། ནད་འདུ་བ་རྣམ་བཞིས་ཉེན་པ་སོགས། རྐྱེན་
ངན་ཐམས་ཅད་ལ་སྤྱན་གྱིས་གཟིགས་པའམ། ཕྱག་རེག་

པའམ། ཐུགས་གཏད་པ་ཙམ་གྱིས་སོས་པ་ནི་གྲངས་མེད།
མ་གཅིག་རང་གིས་ཚེ་གང་ལ་གཅོད་ཀྱིས་གདམས་པ་ལ་
བསྟེན་ནས། མཛེ་བོ་མཛེས་ལོགས་སུ་ཁྱེར་བ་བཞི་བརྒྱ་
དང་། བདུན་ཅུ་དོན་གསུམ་པོས། སྣ་ཆད་པ་དང་སོར་མོ་
ཆད་པ་ཐམས་ཅད་སྐྱེས་ནས་བྱུང༌། སྨིན་མ་བྱི་བ་ཐམས་
ཅད་སྐྱེས་ནས་བྱུང་། ཚེ་འདི་རང་གི་ཕན་ཐོགས་ཀྱང་
( ༡༧བ)ཐོགས་པ་མེད་པ་བྱུང་། ཕྱི་མའི་ལམ་སྣ་ཟིན་པ་ལ་
བསམ་གྱིས་མི་ཁྱབ་པ་བྱུང་། དགེ་བཤེས་ཀྱང་ཆེ་ལ་མང་
བ་འདུས་གསུང་། ཞལ་མཇལ་བ་ཙམ་གྱིས་བྱིན་རླབས་
ཞུགས་པ་དང་ཡོན་ཏན་སྐྱེས་པ་དུ་མ་བྱུང་ངོ༌། །མ་གཅིག་
གི་ཡོན་བདག་ནི། གཡོ་ཆུང་ན་ཐོད་པ་ཡོན་གྲགས། གང་
བར་ན་ཐོད་པ་འབུམ་མེ། ལྷུང་དཀར་ན་སྐྱོག་སྟག་གེ །
ཟངས་རི་ན་སྦ་ལེ་པོ་ལ་སོགས་པས་ཞབས་རས་བཏེག་གོ
ཟངས་རིར་སྦལ་ལེ་པོ་ཅན་བཞུགས་པའི་དུས་སུ། ཉི་བར་
ཀློག་མཛད་མཚན་མོ་སྙན་པར་གཟིམས་པ་ལ།ནུབ་
གཅིག་ཁྱིམ་དུ་གཟིམས་པས། དེའི་ནུབ་མོ་ཉེ་ཕྱོགས་ཀྱི་བུ་
མེད་གཅིག་འདུག་པས། མོ་ངུ་ཞིང་ལབས་ཅིང་གདར་ཏེ།

ངའི་ཟ་འཕྲོ་ཁ་བཀག་ཟེར། ཁྱོད་སུ་ཡིན་བྱས་པས། ང་
རྒྱལ་པོ་སྲོག་བདག་བྱ་བ་ཡིན། སྦེལ་ལེ་པོའི་བུ་བྱུང་ཚད་
ངའི་བཟའ་རྒྱུ་ཡིན་པ་ལ། ་མ་ཇོ་འདིས་ཁ་བཀག་ནས་
ཟ་རྒྱུ་མི་ཡོང་བ་འདི་ཟེར་བས། དེར་སྦལ་ལེ་པོས་མཚར་
ཏེ་ངེས་ཤེས་སྐྱེས་ཏེ།  མ་གཅིག་ལ་ཁྱེད་བྱིན་རླབས་ཅན་
གཅིག་འདུག་པས། ( ༡༨ན) ངེད་ཀྱི་ཀློག་མཁན་ཙམ་ལས་
མ་གོ །ད་ཀློག་མཛད་པ་འོ་རྒྱལ་ངའི་བུད་མེད་འདིའམ་
རུམ་བསྲུངས་པར་ཞུ་ཟེར་ནས་ཞབས་ཏོག་བསྙེན་བཀུར་
བྱས། མ་གཅིག་གིས་ཉིན་མོ་ཆབ་གཏོར་སྔགས་དྲུག་ཕྱག་
དྲུག་མ་མཛད། ནུབ་མོ་གཉན་ས་འགྲིམ་ཞིང་བཞུགས།
ཡོན་བདག་མོ་ལ་བུ་གཅིག་སྐྱེས་ཏེ། མིང་རྡོ་རྗེ་གྲགས་སུ་
བཏགས། དེས་སྣ་གྲངས་ནས་བུ་སྤུན་བདུན་སྐྱེས་སོ། །མ་
གཅིག་ལ་བུ་ཆེན་དྲོ་ངའི་ཤུགས་བུ་ལོ་ཚ་བ། ཡར་སྟོད་ན་
སྙན་གྲགས་པ་རྒྱལ་མཚན། ཡར་སྨད་ན་བོན་སྟོན་རིན་
ཆེན་འབར། བར་གྱི་ར་ཛ་ལུང་པ་དང་བཞི་ཞུས་པས། ཇོ་
མོ་ཁྱེད་ལ་ཤེས་རབ་ཀྱི་ཕ་རོལ་དུ་ཕྱིན་པའི་དོན་མ་ནོར་
བ་གཅིག་མངའ་བར་གདའ་བས། དེ་ངེད་རྣམས་ལ་

གནང་བར་ཞུ་ཞུས་པས། ཕ་རོལ་ཏུ་ཕྱིན་པ་གཅོད་ཀྱི་
གདམས་ངག་བྱ་བ་གནང་སྟེ། འདིས་གཟུང་འཛིན་
བཙན་ཐབས་སུ་གཅོད། འཁོར་བ་གཞི་མེད་དུ་སྟོང་།
ཞེན་པ་གློ་བུར་དུ་འབྲལ། ཚོགས་དྲུག་( ༡༨་) རང་གྲོལ་
དུ་སྟེ། འཁྲི་བ་བཙན་ཐབས་སུ་འབྲལ། འགྲོ་དྲུག་སྐྱེ་སྒོ་
སྤྱོད། རིག་པ་གཅེར་བུར་སྟོན་པ་སྟེ། མའི་ཞལ་ནས་ང་
དང་རྒྱལ་བའི་ཡུམ་ཆེན་གྱི།།རྗེས་སུ་འཇུག་པའི་གང་
ཟག་རྣམས། །གནས་ཀྱི་རྒྱལ་པོ་འཇིགས་སུ་རུང་བ་རུ། །
གདམས་ངག་རྒྱལ་པོ་སྐྱེ་མེད་ཆིག་ཆོད་འདིས། །བདུད་ཀྱི་
རྒྱལ་པོ་རྣམ་རྟོག་རྩད་ནས་སྤྱོད།།ཉམས་ལེན་རྒྱལ་པོ་
སྙེམས་མེད་འཁྲིག་མེད་འདིས། །ནད་པ་འགྲོ་ལ་བསྟོད་
པས་གཉིས་མེད་རང་སར་གྲོལ། །སྐྱེལ་མ་དགྲ་ལ་བཅོལ་
བས་འཇིགས་མེད་མཐའ་རུ་སྐྱལ། ལམ་ཁྱེར་རྐྱེན་ལ་བྱས།
པས་མི་མཐུན་འགལ་རྐྱེན་བྲལ། །རྐྱེན་ངན་སྲིད་དུ་ཆོད་
པས་ཡུལ་ན་སྒྲ་མེད་འདྲ། །ཨེ་མ་ཧོ། སྨད་ནས་འབྱོན་པའི་
བུ་སློབ་ཀུན། །ལྷོད་ཀྱིས་སློད་ལ་གཅོག་གོ་གཞོག །བྱར་
མེད་ལས་ལ་གོམས་འདྲིས་གྱིས། །གོ་བར་ལོང་ལ་འགྲོ་

དོན་འབུངས། །དུས་གསུམ་རྒྱལ་བའི་དགོངས་པ་དེ། །
བཙལ་བས་མི་རྙེད་དེ་རང་ཡིན། །གསུང་ངོ་། །གཞན་
( ༡༩ན)ཡང་དགེ་བཤེས་བཞི་པོ་དེ་ལ། དགེ་བཤེས་ཤུགས་
བུ་ལ་ལྟ་བའི་མཐར་ཐུག་གསུངས། དགེ་བཤེས་སྟག་ལ་
བདུད་ལས་བརྒྱལ་བ་གསུང༌། དགེ་བཤེས་དྲོ་ང་ཇོ་སྲས་
ལ་གདོང་ཆེན་གསུངས། དབོན་སྟོན་ལ་ལྟ་བསྒོམ་ལ་ཟློས་
གསུངས་སོ། །གཞན་ཡང་ཉེ་གནས་མ་ཇོ་གཡོག་མོས་ཞུས་
པ། ཚིག་མང་བ་ལ་དོན་མི་འདུག་པས། ཆོས་ཐམས་ཅད་
ཀྱི་དོན་འདུས་པ་གཅིག་ཞུ་ཞུས་པས། བཀའ་ཚོམས་ཆེན་
མོ་གསུངས། སྣུབ་མོ་ནམ་མཁའ་གསལ་གྱིས་ཞུས་པས། མེ་
ལོང་ངོ་སྤྲོད་གསུངས། སྲས་གྲུབ་པེས་ཞུས་པ། ཡ་ཚོམས་
ཉི་ཤུ་རྩ་ལྔ་མ་གསུངས། སློབ་མས་སྒྲུབ་པ་པོ་བཞི་ཞུས་
པས། སངས་རྒྱས་སྙན་ལ་བཞག་ཐབས་གསུམ་གསུངས།
ངོམ་སྦོམ་མ་ལ་སློད་ཐོབ་གསུམ་གསུམ་གསུངས། སྲས་
གྲུབ་པེ་ལ་སྤྱོད་ཐབས་གསུམ་གསུངས། རྟོགས་ལྡན་
གཏོལ་པོ་ལ་བཟློག་ཐབས་གསུམ་གསུངས་སོ། །མ་ཇོ་
སྣུབས་མོས་མ་གཅིག་ལ། སྐྱེ་བ་འདིའི་གོང་(༡༩བ)དུ་སྐྱེ་

བ་གར་བཞེས་ཞུས་པས། འདི་བཤད་དུ་མི་རུང་བ་གཅིག་
ཡོད་པ་ཡིན་ཏེ། ཁྱོད་ལ་བཤད་དོ། །རྒྱ་གར་ཡུལ་གྱི་ནུབ་
ཕྱོགས། ཨུ་རྒྱན་གྱི་ཡུལ་ན། དུར་ཁྲོད་ཆེན་པོ་གསང་བ་
འབྱུང་གནས་བྱ་བ་ཡོད། དེ་ན་མཁའ་འགྲོ་མ་འབུམ་ཕྲག་
བཅུ་གཅིག་ཡོད་དེ། དེ་རྣམས་ཀྱང་སེམས་ཅན་གྱི་ལུས་
དང་སྲོག་ལ་འཚེ་བ་མང་པོ་ཡོད་པས། དེ་རྣམས་ཀྱིས་
རྒྱུད་ཞི་བར་བྱེད་པ་རྡོ་རྗེ་ཕག་མོར་བསྟན་ནས། གསང་
སྔགས་དོན་གྱི་ཐིག་ལེ་བྱ་བ་དེ་རྣམས་བཤད་པས། མཁའ་
འགྲོ་མ་རྣམས་ཀྱི་རྒྱུད་གྲོལ་བར་བྱས་པའི་དུས་སུ་རྗེ་
བཙུན་མའི་ཞལ་ནས། བོད་ཡུལ་མུན་པའི་དམག་རུམ།
འདྲ་བར་སོང་ལ་འགྲོ་དོན་གྱིས་གསུང་ནས། འདིར་སྐྱེ་
བ་བླངས་པ་ཡིན་པ་ལ། འགྲོ་བ་ལ་ཕན་ཐོགས་ཆེར་མ་
བྱུང་གསུང་ངོ༌། །ཡང་ལན་གཅིག་གྲུབ་པེ་རྟ་ཁྱེར་ནས་ང་
བསུར་ཡོང་བར་འདུག་གསུང་། ཡང་ལན་གཅིག་འོན་
པའི་མ་ཇོ་གཅིག་ནད་དམ་པོས་ཟིན་ནས། བྱིན་རླབས་
ཞུར་འོངས་པས་སོས་ནས། མོ་ན་རེ་ང་ལ་བྲེ་གང་གི་སྤྱད་
( ༢༠ ན) རྒྱུ་ཡང་མེད། ཡོད་ན་མ་གཅིག་ལ་གཏང་རག་

གཅིག་གཏོང་བ་ཡིན་ཟེར་བས། མ་གཅིག་གི་ཞལ་ནས།
ཁྱོད་རང་མར་སོང་ལ་སྒྲོམ་གཅིག་ན་ནས་ཁལ་གསུམ་
ཙམ་གཅིག་དང་། མར་ཚུད་གཅིག་འདུག་པ་དེ་གཡོས་
གྱིས་ལ་ཟོ་གསུངས་པས། མོ་བྲང་ལ་སྡེ་པྲད་བྱེད་ཀིན་དུ་
ཡིན་འདུག །དེ་ནས་ནས་ཁལ་གཅིག་དང་། མ་ཚུད་
འབུལ་དུ་བྱུང་བས་མ་བཞེས་སྐད།དེས་ན་འདས་མ་
འོངས་མ་བསྒྲིབས་པར་དུས་གསུམ་དུ་མཁྱེན་པ་ཡིན།
ཡང་ལན་གཅིག །ཞག་གསུམ་གཟིམས་ཙ་ན། སྣུབས་མོ་
ངས་སངས་རྒྱས་ཀྱི་ཞིང་ཁམས་མང་པོར་ཕྱིན། དེ་ཡང་
མཐོ་དམན་མེད་པ། མེ་ལོང་ལྟར་སྙོམ་པ། མེ་ཏོག་མང་
པོ་བཀྲམ་འདུག །བདེ་བར་གཤེགས་པ་མང་པོའི་ཞལ་
མཐོང་། དེ་རྣམས་ལ་ཆོས་ཉན་པ་ཡིན་གསུངས་ཏེ། ཞིང་
ཁམས་གཟིགས། གཞན་ཡང་ཆུ་ལ་མི་བྱིངས་པ། ས་ལ་
བྱིང་ལྟར་འཛུལ་བ། རྩིག་པ་ལ་ཐོགས་འདུག་མེད་པ་ལ་
སོགས་པ། རྫུ་འཕྲུལ་དཔག་ཏུ་མེད་པ་དང་ལྡན་ནོ། །ཐ་
མ་ལ་ལན་གཅིག་སྣུབས་མོ་ལ། ད་སྟེ་ཞག་( ༢་བ) བདུན་
ནས་ཨུ་རྒྱན་གྱི་ཡུལ་དུ་འགྲོ་དགོས་པར་འདུག །རྟེན་འདི་

དང་ད་རེས་ལས་མ་ཕྲད། ཕྱི་མ་ཨུ་རྒྱན་དུ་འཕྲད་ནས་
ཡོང་གི་གསུངས་ནས། འཆི་འཕོ་བ་དང་སྐྱེ་བ་མཁྱེན་པ་
དེ་ལྟ་བུའི་ཡོན་ཏན་བསམ་གྱིས་མི་ཁྱབ་པ་དང་ལྡན་པ་
ལ་སོགས། ཡོན་ཏན་ཟུར་ཙམ་མ་རྟོགས་པ། མ་གཅིག་
ལབ་སྒྲོན་གྱི་ཡོན་ཏན་ཐམས་ཅད་འབྲི་ཡིས་ག་ལ་ལང་།
གཞན་ཡང་གྲ་པ་བུ་སློབ་ནི་ཁུ་སྒོ་ཆོས་སེང་ལ་ཕ་རོལ་ཏུ་
ཕྱིན་པའི་དོན་གསུངས། ཇ་སྟོན་ཀླུ་གྲུལ་ལ་ཉམ་ང་མེད་
པའི་དོན་ལ་སོགས་པ་གསུངས་ཏེ། གཞན་དུ་ཤེས་སོ། །
རྫོགས་པ་ཆེན་པོའི་འགྱིང་དབྱངས། ཇོ་བོ་ཟིལ་གནོན་ལ་
སོགས་པ་ལ་གསུངས་པ། རེ་སྐྱིད་མ་སྲས་ལ་གསུངས་པའི་
སྐུལ་མ། ཉ་མས་ཞུས་པའི་མཆོད་ཁྲིགས། བྱ་སྟོན་གྱིས་
ཞུས་པའི་འཇིགས་མེད་རིན་ཆེན་ཀློག་དབྱངས། བྱིན་
དབྱངས་ཆེན་མོ་ལ་སོགས་པའི་མགུར་དབྱངས་མང་དུ་
གསུངས་སོ། །སྲས་གྲུབ་པེ་ཡང་མི་ལོ་བཞི་བཅུའི་བར་དུ་
ཆོས་ལ་མ་( ༢༡ན) ཚུད་པར་ཨ་རའི་དཔོན་པོ་བྱས་ཏེ། མི་
ངན་གྱི་རྣར་བྱས། དགེ་འདུན་སྟེང་ཁང་སྡེ་པའི་ར་མང་
པོ་རྐུས་རྐྱེན་ཟོས་པས། ར་དགྲ་གྲུབ་པེར་གྲགས། དེ་ནས་

གནས་མོ་ཆེ་ན་སྔགས་པའི་སྡེ་པ་ཡོད་པའི་ར་ཡང་ཕྱགས་
པས། སྔགས་པས་མཐུ་བྱས། བཙུན་པས་རྒྱགས་སྦྱང་།
ཨར་བ་ཟླ་བོ་འགའ་རེ་ཤི། རང་ལའང་ཆོ་འཕྲུལ་ཆེན་པོ་
བྱུང་ཡང་བྲེད་ནས། ཚང་ཐང་རི་བོ་ན། མ་གཅིག་ཞུགས་
པའི་དྲུང་དུ་ཕྱིན་པས། ང་ལ་འདི་རྩུགས་བྱུང་བས་སྲུང་
བ་ཕྱི་བཟློག་ཞུ་དགོས་བྱས་པས།ཁྱོད་ཆོས་ནི་མི་བྱེད་ཤི་
བ་རུང་གསུངས་ནས། མ་གཅིག་རི་ལ་བྲོས་པས། གྲུབ་པེ་
ཡང་ཕྱིར་འབྲེངས་པས། གཡེའི་རི་ཐམས་ཅད་སྐོར་བས་
རྗེས་ཆོད་དེ། དགོངས་མོ་ཚང་ཐང་ཕུག་པར། ཡུམ་སྲས་
མཉམ་ཁྲིག་བྱུང་བས། མའི་ཞལ་ནས། ཁྱོད་ཀྱང་སྐལ་
མེད་པོར་མི་འདུག་གསུངས་ནས། མནའ་བགགས་ནས།
གདམས་ངག་བསྟན་ནས། ཕུང་པོ་ཟན་བསྒྱུར་བསླབས།
སྔགས་པའི་གཏོར་སྟེག་འོག་ཏུ་ཞག་ཉི་ཤུ་རྩ་གཅིག་ཉོལ་
གསུངས།( ༢ ༡་) དེར་ཉིན་མོ་རི་ལ་ཕྱིན་ནས་ནུབ་མོ་
ཉལ་ནས་ཞག་བཅུ་བདུན་ན་མཐུ་ལོག་སྟེ།སྔགས་པ་
འགའ་ཞིག་ཤི་ནས་ཉེས་པ་ཆེན་པོ་ཡང་བྱུང་སྐད། ཡང་
བཟློག་པ་བྱེད་པ་ལ་མ་ཇོ་གཅིག་གིས་ལྟ་བ་རྩད་གཅོད་

དུ་བཏང་བས་ལྟ་བ་ཁྱབ་རྡལ་གྱི་ལྟ་བ་བྱེད་གསུངས་པས།
བྱ་ས་མ་རྙེད། དེར་སྲས་ཀྱི་ཆོ་འཕྲུལ་དང་མཐུ་ལོག་པས།
གདམས་ངག་དང་སྲུང་ཟློག་ཟབ་པ་གཅིག་འདུག་སྙམ་དུ་
གོ །ཉམས་ལེན་ཤས་འགའ་བྱས་ཀྱང་། ད་རུང་བརྒྱུད་
དུལ་དུ་མ་འདོད། མི་ངན་གྱི་བློ་མ་འགྱུར། བློ་ལོག་པ་
དེ་རང་ལ་ལོ་བཞི་བཅུ་ཞེ་གཅིག་ལས་མ་བྱུང་སྟེ། དེའི་
རྒྱུ་མཚན་ཉེད་ཨར་བ་རྣམས་ཀྱི་གནས་བཞི་སྟེང་ཁང་བ་
འཇོམས་སུ་འགྲོ་བར་བྱས་ཏེ། ངེད་གདང་པ་གླིང་མོའི་
མདུན་ན་ཉི་མ་འདེ་ཡིན་ཡོད་ཙ་ན། ལྷུད་ཀར་ལྕེ་པོ་
འབར་གྱིས་སྟེང་ཁ་བཙུན་པ་རྣམས་གདན་དྲངས་ནས།
ཆོས་སྟོན་འབུལ་བ་དང་། བཅས་པ་བྱས་ནས་པེར་ཤར་
རེ་སོང་བས། ( ༢༢ན)དེ་ལ་བསམ་པས། ཁོ་པ་དད་པ་ཅན་
ཆོས་སྟོན་དང་ཞབས་ཏོག་ཡང་བྱེད་པར་འདུག །ངེད་
རྣམས་ཁོང་འཇོམས་སུ་འགྲོ་བ་ཡིན་ཏེ་འཁྲུལ་འདུག་སྙམ།
བློ་ལོག་གིས་ལོག །ཆུང་མ་ཞང་ཚ་ཁྱེད་སླན་གྱིས་གསུངས་
པས། སྐྱོ་བ་སྐྱེས། · ཅིག་ཆར་དུ་མའི་སྤྱན་སྔར་ཆས་ཏེ། གྲོང་
དང་ཁང་པ་མཐོང་ནས། མ་ཆགས་མ་ཞེན་པའི་མགུར་

བླངས་པ་འདི་སྐད་དོ། །ང་འདི་རུ་མི་སྡོད་ཟངས་རིར་
འགྲོ །ཟངས་རི་ན་ཨ་མ་ཇོ་མོ་ཡོད། །ཡུལ་ཨེ་ཆུང་ཡང་ཇི་
ལྟར་དགོས་པར་མཛོད།།མཁའ་རླུང་འབྲུག་ཁྱོད་ཇི་ལྟར་
 དགོས་པར་མཛོད།།གྲོགས་ཁྱོ་སྨན་ཁྱོད་ཇི་ལྟར་དགོས་
པར་མཛོད། །ཅེས་གསུངས་ནས་བྱོན་ཏེ། མའི་དྲུང་དུ་
རྟོལ་བ་དང་། བུའི་ལས་ཟད་པར་མཁྱེན་ནས། ད་ནི་ཁྲམ་
པ་ལ་ཆོས་ཡོང་གསུངས་ནས། དབུ་སྐྲ་བསྟུངས་དགོས་
བསྲིངས། དབུ་ཞ་ནག་ཕྱག་བསྐོན།གདམས་པ་ལ་
ཡང་ནན་ཏར་མཛད་ནས། ད་རི་ཁྲོད་གཉན་( ༢༢བ) ས་
འགྲིམས་ལས་ཆོས་རང་གྱིས་ཤིག་གསུངས། དེར་སྒྲུབ་པ་
སྐུ་ཉམས་སུ་བཞེས་པས། ངེས་ཤེས་སྐྱེས་ཏེ། ངའི་ཨ་མའི་
ཆོས་འདི། བཀའ་བསྟན་ཆོས། ཐེག་པ་ཆེན་པོ་མཐོ་དམན།
སྡེ་སྣོད་རྒྱུད་སྡེ།མདོར་ན་ཆོས་ཐམས་ཅད་ཀྱི་སྐྱེལ་པོ་
ཆེན་མོ་ཡིན་པས།སྦྲང་དཀར་གྱི་སྤྱི་བོ་དང་འདྲ་བར་
འདུག་གསུང་ངོ་། །ཡང་ང་ལ་ཨ་མས་ཆོས་གང་ཡང་མི་
སློབ་ཅིང༌། ཅི་ཡང་མི་ཤེས་པ་འདི་བསླབས་པ་ཡིན། ང་
སྔར་ཁྲམ་པ་གཅིག་ཡིན་ཏེ་ད་གཡས་མེད་དུ་སོང་། འདི་

ལ་བསླབས་པས་རང་གཞན་གཉིས་ཀ་ལ་ཕན་པར་བྱུང་།
མི་ཆེན་མ་བྱས་པས། རང་ཉིད་དྲིན་དུ་བྱུང་གསུང་།
གཞན་ཡང་བུ་སློབ་དང་། བཀའ་བརྒྱུད་ཀྱི་གདམས་ངག་
གི་ཆེ་བ་དང་། ངོ་མཚར་བརྗོད་པ་དུ་མ་ཡོད་དོ། ། །དེ་
ནས་སྲས་རྒྱལ་བ་གྲུབ་པེས། ཡུམ་གྱི་ཐུགས་མཉེས་ཀྱང་
མཛད། ལན་གཅིག་གངས་བར་པེ་གཅིག་མའི་ཡང་ཆུང་
དུ། ཚོགས་ཀྱི་འཁོར་ལོ་གཅིག་ཞུས་པའི་དུས་སུ། བྱིན་
དབྱངས་ཆེན་མོ་གསུངས་ནས།ཚོགས་ཀྱི་མཆོད་པ་རྒྱ་
( ༢ ༣ན) ཆེན་འདིས།།བླ་མ་མཁའ་འགྲོའི་ཐུགས་དམ་
སྐོངས། །གནས་སྐབས་རྐྱེན་དང་བར་ཆོད་གསོལ། །ད་
རུང་ལོ་འགའ་སྡོད་པ་འདྲ་གསུང༌། །ད་སྟེ་ལོ་གསུམ་ནས་
འགྲོ་བ་ལ། །ཚོགས་འཁོར་དེས་ལེན་ནམ། ཚེ་གཅིག་
བསྲིངས་འདུག་གསུང་། སྲས་དེ་དགེ་བ་འཕེལ་བ་ལགས་
མོད་ཞུས་པས། མའི་ཞལ་ནས། ངའི་ལུས་ནི་དགེ་འདུན་
ཡིན། ངའི་ངག་འདི་ཡང་དག་པའི་དམ་ཆོས་ཡིན། ངའི་
སེམས་ནི་སངས་རྒྱས་ཀྱི་དགོངས་པ་ཡིན། དེས་ན་དཀོན་
མཆོག་གསུམ་པོ་དང་ང་གཉིས་དབྱེར་མེད། ངའི་ཕ་རོལ་

ཏུ་ཕྱིན་པའི་དོན་ཉམས་སུ་ལེན་པ་ལ། ཆོས་མཛད་འགའ་
ཞིག་ལོག་ཆོས་ཡིན་ཟེར་ནས་སྐུར་པ་འདེབས་ཏེ། ང་ལ་
སྐུར་པ་བཏབ་པས། དཀོན་མཆོག་གསུམ་དང་ཕ་རོལ་ཏུ་
ཕྱིན་པ་ལ་སྐུར་པ་བཏབ་པར་འགྲོ་ཡེ། ཕ་རོལ་ཏུ་ཕྱིན་པ་
ལ་སྐུར་པ་བཏབ་པའི་ཉེས་དམིགས་དམྱལ་བའི་ཚེ་ཚད་
བརྒྱད་སྟོང་པ་ནས་བཤད་དེ།གྲངས་ཀྱིས་ཟིན་པར་
འདུག་གམ་གསུང་ངོ་། ། དེ་ནས་ལོ་འགའ་བཞུགས་ཏེ།
དགུ་བཅུ་རྩ་ལྔ་བཞེས་པའི་དུས་སུ། ཟངས་རི་ཁང་དམར་
དུ་ནམ་ཟླ་སེར་ག་ལོ་ཏོག་( ༢༣བ) སེར་ཆིལ་བའི་དུས་སུ།
མགུར་གློ་གཅིག་སྙུང་སྟེ། སྣུབས་མོ་ནམ་མཁའ་གསལ་
གྱིས་ཆིབས་སྣ་བྱས་ནས།ཨེ་ཆུང་གླང་ལུང་དུ་གདན་
དྲངས། ཅུང་ཟད་སྙུང་སྟེ་མི་ཕན་པར་ཤེས་ནས། སྲས་
ཀྱིས་ཡུམ་ལ་ཞུས་པ། མ་མི་རྟག་དགོངས་པ་འགྱུར་དུས་
སུ། མ་གཅིག་དགོངས་པ་ཇི་ལྟར་གཤེགས་ཞུས་པས། མའི་
ཞལ་ནས། སྐྱེ་མེད་ངང་ལ་དགོངས་པ་མེད། །བདག་མེད་
ངང་ལ་གཤེགས་ཡུལ་མེད། །ལྷན་ནེ་ལྷང་ངེ་ལྷམ་མེ་ཙམ་
གསུང་། ཡང་སྤྲོས་པ་སྤྱོད་པའི་དོན་ཞུས་པས། མ་གཅིག་

སྐྱེ་མེད་ཆིག་ཆོད་འདི། ། གདམས་ངག་གཞན་ལས་ཁྱད་
པར་འཕགས། །བྱིན་རླབས་ལུས་སེམས་འབྲེལ་བ་འདི། །
འཕོ་བ་གཞན་ལས་ཁྱད་པར་འཕགས། །ང་རང་རྒན་མོ་
ལབ་སྒྲོན་འདི། །མི་མོ་གཞན་ལས་ཁྱད་པར་འཕགས། །
གསུང་ངོ་། ། །སྲས་ཀྱིས་ཞུས་པ། མ་གཅིག་སེམས་ཅན་
རེ་རེའི་དྲུང་དུ་བྱོན་ནས་འདུལ་མོད་ཀྱི། འོན་ཀྱང་ཞིང་
ཁམས་གང་དུ་བཞུགས། གསོལ་བ་གར་གདབ། གཅོད་ཀྱི་
( ༢༤བ) བསྟན་པ་སུས་རྒྱས་པར་བྱེད། ཞུས་པས། ང་ནི་
འཁོར་བ་མ་སྟོང་བར། །སེམས་ཅན་མ་ལུས་སྨིན་གྲོལ་
བྱེད། །ཞིང་ཁམས་ཆོས་ཀྱི་དབྱིངས་སུ་འགྲོ །གསོལ་བ་
ཆོས་ཀྱི་དབྱིངས་སུ་ནི། །ལེགས་པར་དག་སྣང་སྦྱོང་ལས་
ཐོབ། །ལུས་ཀྱི་བཀོད་པ་གྲངས་མེད་ནི། །དཔག་ཏུ་མེད་པ་
ཡོད་མོད་ཀྱང་། །ད་ནི་ཏེ་མི་རབས་གསུམ་ནས་སུ། །ལན་
ཐོས་ཞེས་བྱ་བར་མཚན་གསུང་ནས། །ཆོས་འདི་ང་རང་
གི་རྒྱས་པར་བྱེད་གསུང་ངོ་། །དེ་ནས་དགུན་ཟླ་འབྲིང་
པོའི་ཚེས་བཅུ་གསུམ་གྱིས་གདུགས་ཤར་གྲོས་ལ། ཐུགས་
ཚངས་པའི་བུ་ག་ནས་ཕྱུང་སྟེ། འོད་ཟེར་ཁ་དོག་ལྔ་ཕྱུར་

གྱིས་ཆོས་ཀྱི་དབྱིངས་སུ་གཤེགས་སོ། །དེ་ནས་ཉིན་ཞག་
གསུམ་དུ་གདུང་མཆོད་བཟུང་། ཚོགས་ཀྱི་འཁོར་ལོ་
མཛད། སྤུར་སྤུར་ཁང་དུ་གདན་དྲངས། དེར་སྲས་
ཀྱིས་སྤྱན་ཆབ་སིལ་ཞིང་གསོལ་བ་གདབ་པས།ཨ་མ་
བཞུགས་པའི་དུས་ན་དགར་མ་ཚོར། གཤེགས་པའི་དུས་
ན་སྙིང་མ་དགའ། བུ་ད་རུང་བློའི་ཐག་མ་ཆོད། ད་
རུང་སྙེམས་ཀྱི་ལ་མ་ལྟོས། མ་ད་རུང་བྱིན་གྱིས་བརླབ་ཏུ་
གསོལ། ཞེས་གསུངས་སོ། །དེ་ནས་ཞུགས་( ༢༥ན) སྤར་
ཏེ་སྲས་རྒྱལ་བ་ལ་སོགས་པ་རྣལ་འབྱོར་ཕོ་རྣམས་དང་།
སྣུབས་མོ་ལ་སོགས་པ་རྣལ་འབྱོར་མོ་རྣམས་དང་། བུ་
སློབ་རྣམས་ཀྱིས། · ཤར་ཕྱོགས་ནས་མར་ཟངས་ཤུ་གང་
ཕུལ་ནས། སྐུ་བཞི་དབྱེར་མེད་ཀྱི་བསྟོད་པ་མཛད། ལྷོ་
ཕྱོགས་ནས་གླ་རྩི་མགོར་པོ་བདུན་ཕུལ་ནས། སྐུ་ལྔ་ཡོན་
ཏན་ལྔའི་བསྟོད་པ་མཛད། ནུབ་ཕྱོགས་ནས་ག་བུར་ཐུན་
དྲུག་ཕུལ་ནས། ཡོན་ཏན་བཅུའི་བསྟོད་པ་མཛད། བྱང་
ཕྱོགས་ནས་ཨ་ཀ་རུ་དང་དུ་རུ་ཀ་ལ་སོགས་པའི་དྲི་སྨན་
སྣ་ཚོགས་ཕུལ་ནས་ཕར་ཕྱིན་དྲུག་གི་བསྟོད་པ་མཛད།

དེའི་ནམ་མཁའ་དྭངས་པས། ཉི་མའི་འོད་གསལ་བ་དང་།
ཌཱ་ཀི་མ་ཐམས་ཅད་ཀྱིས་མེ་ཏོག་གི་ཆར་ཕབ།སྒྲ་དང་དྲི་
ལ་སོགས་པའི་རྟགས་ཁྱད་ཅན་དུ་མ་བྱུང་ངོ༌། །ཕྱིས་སྲས་
རྒྱལ་བའི་སློབ་མ་གྲངས་ལྷག་ཐོན་གྱིས། གཡེ་ཐང་དཀར་
བྲག་ལ་ལོ་ཁྱུར་པ་གཅིག་བཞུགས་པས། ཐོ་རངས་ཁ་
གཅིག་སྔར་ཉེ་གནས་མ་གཉིས་ཀྱིས་མཐོང་བ་ལྟར། མའི་
ཞལ་གཟིགས། གསོལ་འདེབས་དགོངས་བསྐྱེད་མ་མཁའ་
འགྲོ་མ་རྣམས་ཀྱིས་མཛད་པ་( ༢༥བ) ཐོས་ནས། གླང་ལུང་
དུ་སྲས་རྒྱལ་བའི་དྲུང་དུ་བཤད་པ་ལ་ཕྱིན་པས། གདོངས་
སུ་ཁྱོད་ཀྱི་མདང་ངའི་ཨ་མའི་ཞལ་མཐོང་ཨང་གསུང་།
དགོངས་པ་གཅིག་ཏུ་ཁྲིག་གེ་བྱུང་ངོ་། །སྲས་ཀྱི་ཞལ་
ནས། ངའི་ཨ་མ་ལ་འདས་གྲོངས་མི་མངའ་བར་སྐལ་ལྡན་
རྣམས་བྱིན་གྱིས་བརློབ་ཅིང༌། བཞུགས་ཡོད་གསུང་ནས།
བྱིན་དབྱངས་ཆེན་མོ་འདི་དང་། དགོངས་བསྐྱེད་གསོལ་
འདེབས་རྣམས། ཚོགས་མཆོད་དང་། ཉམས་མྱོང་སྐྱོང་
བ་ལ་བྱིན་རླབས་འབེབས་པའི་དུས་རྣམས་སུ་མཛད་པ་
ལགས་སོ། །

སྤྱི་དོན་གསུམ་པ་གྲུབ་ཐོབ་བརྒྱུད་པའི་བྱུང་ཚུལ་ནི།
སྤྱིར་སྤྱོད་ཀྱི་གདམས་པ་འདི། མ་ཇོ་མོ་ནས་གྲགས་པ་
ཡིན་ཡང་། བཀའ་བརྒྱུད་དོན་གྱི་གདམས་པའི་བརྒྱུད་པ་
ནི། ཡུམ་ཆེན་མོ་དང་བཅོམ་ལྡན་འདས་ཐུབ་པ་ནས་
བརྒྱུད་པ་ཡིན་པས།སྐྱོ་སྟོན་བསོད་ནམས་བླ་མ་ལ་མ་
གཅིག་གིས་ཞུས་ནས། དམ་པ་རིན་པོ་ཆེ་ཉིད་དང་ཡང་
མཇལ་བར་གདའ་གྲ་པ་མངོན་ཤེས་ལ་ཡང་ཕར་ཕྱིན་
གསན་ནོ། །ཁ་འཐོར་ཉམས་ཀྱི་གདམས་པ་འདི། མ་
ཉིད་ཀྱི་བཀའ་ཤེས་རབ་ཀྱི་ཕ་རོལ་ཏུ་ཕྱིན་པ་( ༢༦ན)ཀློག་
པ་ཙམ་གྱིས་དགོངས་པ་ཐུགས་སུ་ཚུད་དེ། སངས་རྒྱས་
དང་ངའི་བར་ན་སྤོ་ཏི་ལས་མེད་གསུང་ནས། སྲས་རྒྱལ་
བ་དོན་གྲུབ་ཀྱིས་ཞུས་པ་ལ། ཕར་ཕྱིན་གྱི་གདམས་པ་
སྙིང་གཏམ་ལག་ལེན་དུ་གསུངས་ནས། མ་གཅིག་གིས་
རྗེས་སུ་བཟུང་ནས་བྱིན་གྱིས་བརླབས་ཀྱི་བཀའ་བབས་
ཤིང་སྒྲོ་འདོགས་སེམས་ལ་ཆོད། རྟོགས་པ་མཐའ་རུ་ཕྱིན།
ནུས་པ་ལྷ་སྲིན་ཟིལ་གྱིས་གནོན་ཅིང༌། སྙན་པའི་བ་དན་
གྱིས་ཁྱབ་སྟེ། དང་པོ་གཞོན་པའི་དུས་སུ་ཡང་། མཆོད་

རྟེན་ལ་འཁོར་ལོ་སྐྱོན་པ་དང་། ཉི་ཟླ་ཞོན་པ་དང་། ནམ་
མཁའ་ལ་འཕུར་བ་དང་།ཁ་ནས་བདུད་རྩི་བབས་པ་
རྨིས་ཏེ། ད་ལྟ་ཡང་ཆོས་ཀྱི་འཁོར་ལོ་སྐོར་བ་དང་། འགྲོ་
བའི་མུན་པ་བསལ། སྐྱེ་མེད་དོན་ལ་སྤྱོད། ཞལ་གདམས་
བདུད་རྩིས་འགྲོ་ལ་ཆོས་ཆར་འབེབས་པའི་དོན་ཡིན་པར་
འདུག་གསུང་ངོ་། །གྲ་པ་བུ་སློབ་ཡང་མང་དུ་བྱུང་།
དགུང་ལོ་བརྒྱད་ཅུ་རྩ་བདུན་ཙམ་བཞུགས། གླང་གི་ལོ་ལ་
སྐུ་གཤེགས། རྟགས་ལ་སོགས་པ་མང་དུ་བྱུང་ངོ༌། །མདོར་
ན་མ་གཅིག་ཇོ་མོ་ཡེ་ཤེས་ཀྱི་མཁའ་འགྲོ་མ་ཡུམ་སྲས་ལ།
( ༢༦བ)ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་
པའི་བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཐུགས་
སུ་ཆུད་པས། བདེ་བར་གཤེགས་པའི་བཀའི་དོན་བརྒྱུད་
མ་ཆད་པ། དམ་པ་རིན་པོ་ཆེ་དང་མཇལ་ཞིང་སྐྱོ་སྟོན་
ནས་བརྒྱུད་པ་གྲུབ་ཐོབ་ཉམས་ཀྱི་བརྒྱུད་པ་མ་སྟོང་པ།
རྗེ་བཙུན་མ་སྒྲོལ་མ་དང་ཨུ་རྒྱན་གྱི་ཌཱ་ཀིས་བྱིན་གྱིས་
བརླབས་ནས། རྗེས་སུ་གནང་བའི་མཁའ་འགྲོའི་བྱིན་
རླབས་ཀྱི་བརྒྱུད་པ་མ་ཡལ། དགེ་བཤེས་གྲ་པ་མངོན་ཤེས་

ལ་སོགས་པ་ལ་ཐོས་བསམ་མཛད་པས། མཁས་པའི་ཆིག་
བརྒྱུད་དོན་ཐོག་དུ་ཆོད་ནས། ཐེ་ཚོམ་གྱི་གེགས་དང་སེལ་
མེད་པ། དེ་ལྟར་བརྒྱུད་པ་བཞི་དང་ལྡན་པའི་གདམས་པ་
འདི། འཇུག་པ་སྐྱབས་འགྲོ་སེམས་བསྐྱེད་ལ་བཞི་བྱས་
པས་ལམ་མི་ནོར། བྱིན་རླབས་ལུས་སེམས་ཕྲལ་བས། ཚེ་
འདིའི་ཞེན་པ་ལྡོག་ཅིང་བརྒྱུད་སྨིན།ཤེས་རབ་ཀྱི་ཕ་རོལ་
ཏུ་ཕྱིན་པའི་དོན་ལ་ངོ་སྤྲད་པས། ལྟ་བ་ལ་གོལ་ས་མེད།
( ༢ ༧ན)བློ་བྲལ་ཉམས་སུ་ལེན་པས། སྒོམ་པ་རྩོལ་བའི་
ནད་དང་བྲལ། འགལ་རྐྱེན་ལམ་དུ་བླངས་ནས་མི་མཐུན་
པ་གྲོགས་སུ་འཆར་བས། གཅོད་པས་ཡུལ་ཆོམས། ཕུགས་
ཐག་ད་ལྟར་གྱི་སྣང་བ་ལ་སྤྱད་པས། འབྲས་བུ་ཡིད་ཡུལ་
སྤྱོད། དོན་ཕྱིར་མི་ལུས་པས། ཆོས་ཀྱི་རྩ་བ། ཉམས་ལེན་
ཐམས་ཅད་ཀྱི་གནད། ཟ ཟབ་དོན་ཐམས་ཅད་ཀྱི་མཐར་
ཐུག །མ་ཇོ་མོའི་གདམས་ངག་སྐྱེ་མེད་ཆིག་ཆོད། ངེས་
དོན་ཞལ་གྱི་གདམས་པ་རྣམ་རྟོག་ལས་ཡེ་ཤེས་སྐྱེས་པ།
དུག་ལྔ་སྨན་དུ་འགྱུར་བ། ལྟས་ངན་གཡང་དུ་འགུགས་པ།
བདུད་ལས་རྣམ་པར་རྒྱལ་བ། གཅོད་ཀྱི་གདམས་ངག་

ཅེས་གྲགས་པའི། བརྒྱུད་པའི་ལོ་རྒྱུས་འདིར་བཤད་པས།
བྱུང་ཁུངས་ལ་ཡིད་ཆེས། མན་ངག་ཁུངས་བཙུན། རྣམ་
ཐར་ལ་ངོ་མཚར། བཀའ་བརྒྱད་ལ་དང་སྤྲོ། ངེས་ཤེས་
གཏིང་ནས་ཐོབ། དང་བ་ནང་ནས་འདྲེན། དད་གུས་
དབང་མེད་སྐྱེ། བྱིན་རླབས་ཤུགས་ཀྱིས་འཇུག །གོ་རྟོག་
ངང་གིས་འཕེལ། ཉམས་མྱོང་ལྷུག་པར་འཆར། ཉོན་
མོངས་རང་སར་གྲོལ། འཁྲུལ་བ་བཙན་( ༢༧བ) ཐབས་
སུ་འཇིགས། དོན་ཆེན་པོ་དང་ལྡན་པར་འགྱུར་རོ། །ཇོ་
མོ་ཡུམ་སྲས་ཀྱི་རྣམ་ཐར་འདི་བཀོད་པས། འགྲོ་རྣམས་
བྱང་ཆུབ་མྱུར་ཐོབ་ཤོག །རྟོགས་པ་མཆོག་ཏུ་གྱུར་ནས་
སེམས་ཅན་གྱི་འགྲོ་དོན་ལྷུན་གྱིས་འགྲུབ་པར་གྱུར་ཅིག །
སྤྲི། རྣམ་ཐར་འདི་མཐོང་ངམ་ཐོས་པའི་གང་ཟག་རྣམས་
ཀྱིས་དབེན་པའི་རི་ཁྲོད་འགྲིམ་པ་ལ་བརྩོན་པར་མཛད་
པར་ཞུ། དགེ་བཤེས་གྲགས་འོད་ཀྱི་ཕྱག་དཔེ། སྟོང་ཉིད་
སྙིང་རྗེ་འབྱོངས་པར་བྱིན་གྱིས་རློབས། བདག་གཞན་
ཐམས་ཅད་སྒྲིབ་གཉིས་དག་ནས་སངས་རྒྱས་པར་གྱུར་
ཅིག །དགེ་བཤེས་སྙུང་རུ་པོ།

༈ ཟངས་རི་བཙན་རྒོད་བཞུགས་སོ། །དམར་གཏོར་རྒྱན་མེད་
འཁོར་གཉིས་ཅན། ཙ་ཏྲི་ཧུར་ཐུམ། ཀྱཻ། ཟངས་རི་བཙན་
རྒོད་མདུང་དམར་ཅན། །སྲོག་ཟན་ཤན་པ་མཆེད་གཉིས་
ནི། །སྟེང་ན་མི་དམར་ལྡེམས་སེ་ལྡེམ། །འོག་ནས་རྟ་དམར་
སྤྲེངས་སེ་སྤྲེང་། །སྐུ་ལ་བསེ་ཁྲབ་སྙིགས་སེ་སྙིག །དབུ་ལ་
བཙན་རྨོག་ཟངས་སེ་ཟང་། །རྒྱབ་ན་བསེ་ཕུབ་ཀྱི་ལི་ལི། །
བཙན་ཆས་འཁོར་གསུམ་ཁྲ་ལ་ལ།།མདུང་དར་དམར་པོ་
ལྷབས་སེ་ལྷབ། །བཙན་ཞགས་དམར་པོ་རྒྱངས་སེ་རྒྱང་།
བཙན་བྱ་དམར་པོ་ཟངས་སེ་ཟང་། །བཙན་གྱི་དམར་པོ་
ཀངས་སེ་ཀང་། །རྒྱན་གྱི་གཏོར་མ་འདི་བཞེས་ལ། །སྔོན་
ཚེ་ཡུམ་གྱི་བཀའ་བཞིན་དུ། །སྡང་བའི་དགྲ་ལ་ད་རྒྱུག་
ཅིག །གནོད་པའི་བགེགས་ལ་རྟགས་ཕྱུངས་ཤིག །ལྷ་སྲིན་
སྡེ་བརྒྱད་འཁོར་བཅས་ཀྱིས། །( ༡བ) དགྲ་བགེགས་གདུག་
པའི་དམག་དཔུང་བཟློག །བཙན་གྱི་རྒྱུ་གཟེར་ཐམས་
ཅད་རྣམས། །དགྲ་བོ་གནོད་བྱེད་ཐོག་ཏུ་བཟློག །རི་ཁྲོད་
འགྲིམས་པའི་མཐུན་རྐྱེན་གྱིས། །སྟོང་ཉིད་བསྒོམ་པའི་
ཡོན་བདག་མཛོད། །མོས་གུས་ཅན་གྱི་བུ་སློབ་སྐྱོང་། །

གནོད་ཅིང་འཚེ་བའི་འབྱུང་པོ་ཐུལ། །བཅོལ་བའི་ཕྲིན་
ལས་འགྲུབ་པར་མཛོད། །ཀྱཻ། ཟངས་རི་བཙན་རྒོད་མདུང་
དམར་ཅན། །སྲོག་ཟན་ཤན་པ་མཆེད་གཉིས་ཀྱི། །དགྲ་ལ་
དམག་སྣ་དྲང་དུ་གསོལ། །དགྲ་མཁར་ཐོག་གིས་ད་སྒྲོལ་
ཅིག །དགྲ་ཡུལ་ཐོག་གིས་ད་གཏོར་ཅིག །དགྲ་ཡུལ་སེར་
བས་ད་ཕུངས་ཤིག །དགྲ་ཁྱིམ་ཐན་གྱིས་ད་ཁེངས་ཤིག །
དགྲ་བོ་ཕ་ཚན་ད་ཕྱེས་ཤིག །དགྲ་ལ་གཟེར་( ༢ན) རྒོད་
ད་ཐོངས་ཤིག །དགྲ་ལ་ཞ་རེང་ད་ཐོངས་ཤིག །སྙིང་
གི་སྒོ་ལྔ་ད་ཆོད་ཅིག །སེམས་ཀྱི་མར་མེ་ད་སོད་ཅིག །
ལེ་ལན་དགྲ་ལ་ད་ཐོངས་ཤིག །གཡུལ་སྒོ་དགྲ་ལ་ད་ཕྱེས་
ཤིག །མ་གཅིག་ལབ་སྒྲོན་བཀའ་བཞིན་དུ། ། ཟངས་རི་
བཙན་རྒོད་འཁོར་བཅས་ཀྱིས། ། སྤྲུལ་པའི་དམག་དཔུང་
བསམ་མི་ཁྱབ། །རེ་རེ་ལ་ཡང་བྱེ་བ་འབུམ། །ལྷ་སྲིན་
སྡེ་བརྒྱད་འཁོར་བཅས་ཀྱིས། །དགྲ་བགེགས་གདུག་པའི་
དམག་དཔུང་བཟློག །བཙན་གྱི་གདུག་གཟེར་ཐམས་ཅད་
རྣམས། །དགྲ་བོ་གནོད་བྱེད་ཐོག་ཏུ་བཟློག །བཅོལ་
བའི་ཕྲིན་ལས་འགྲུབ་པར་མཛོད། །དུས་རྒྱུན་དུ་བསྐུལ་

ན་བཀའ་སྲུང་བྱེད་པར་འགྱུར་རོ། །གསུངས་སོ། །ཟངས་
རིའི་བསྟོད་བསྐུལ་མ་གཅིག་རང་གིས་མཛད་པའོ།། །།
སྤྲུལ་སྐུ་མ་གཅིག་འདོན།

༄༅། །བཀའ་ཚོམས་ཆེན་མོ་ཞེས་བྱ་བ་
བཞུགས་སོ། །
མི་སྨྲ་མི་བསམ་བསམ་དུ་མེད་པའི་ངང་། །ཡུལ་འདས་
དམིགས་མེད་དབྱིངས་ལ་ཕྱག་འཚལ་ལོ། །གཅོད་ཀྱི་
བཀའ་རྩོམ་ཆེན་མོ་འདི། །འགའ་ལ་ཕན་སྙམ་ཡིག་སྣང་
བཀོད། །བདུད་ཀྱི་རྩ་བ་རིག་པའི་སེམས། །ཡུལ་སྣང་ཅི་
ཡང་རིག་པ་ལ། །ཞེན་ཅིང་ཆགས་པས་བདུད་ཀྱིས་ཟིན། །
སེམས་ལ་ཡུལ་སྣང་འབྱུང་བས་སླར། །བདུད་ལ་རྣམ་པ་
བཞི་རུ་བསྟན། །ཐོག་བཅས་བདུད་དང་ཐོགས་མེད་
བདུད། །དགའ་བྲོད་བདུད་དང་སྙེམས་བྱེད་བདུད། །
༈ དེ་ཡང་སྙེམས་བྱེད་བདུད་དུ་འདུས། །དབང་པོའི་ངོ་
ལ་སྣང་བ་ལ། །དགག་སྒྲུབ་སྦྱར་བས་ཐོགས་བཅས་བདུད།།
དངོས་པོར་བཟུང་བས་འཁོར་བར་བཅིངས། །གཟུགས་
ནི་གཟུགས་ཀྱི་ངོ་བོས་སྟོང་། །གཟུགས་ལ་མ་ཆགས་སྟོང་
པར་བསྒོམ། །གཟུགས་ལ་དངོས་པོར་མ་བཟུང་ན། །རྟག་

པར་འཛིན་པའི་བདུད་ལས་གྲོལ། །སྟོང་པ་ཡིད་ལ་མ་
བསྒོམ་ན། །ཆད་པའི་བདུད་ལས་ངེས་པར་གྲོལ། །
གཟུགས་སྣང་དགག་ཏུ་མི་བཏུབ་སྟེ། །དངོས་པོར་མ་
བཟུང་རང་སྣང་འོད། །སྒྲ་དང་དྲི་དང་རོ་དང་རེག ་།
༈ ཡིད་ལ་མ་བཞག་དེ་བཞིན་གྲོལ། །( ༢ན) ཡིད་ནི་ཐོགས་
མེད་བདུད་ཡིན་ཏེ། །དབང་པོའི་སྒོ་ལ་བྱུང་བས་ན། །
ཐོགས་མེད་བདུད་དུ་བསྟན་པ་ཡིན། །དབང་པོའི་ངོ་ལ་
སྣང་བ་རྣམས། །རང་གྲོལ་དགོས་པས་ཐད་ཀར་གཅོད།
དབྱེར་མེད་གཏི་མུག་ཆེན་པོར་གྱུར། །ཐོགས་མེད་བདུད་
ཀྱི་བྱུང་ཚུལ་ནི། །ཡིད་ཡུལ་བྱུང་ཚོར་བཟང་དང་ངན། །
རང་གི་རྟོག་པས་ཕྱེ་བ་རྣམས། །ཐོགས་མེད་བདུད་ལས་
བྱུང་བ་ཡིན། །རང་བྱུང་སེམས་ལས་མ་གཏོགས་པ། །ལྷ་
བཟང་ལྷ་རུ་འཛིན་པ་དང་། །འདྲེ་ངན་འདྲེ་རུ་འཛིན་པ་
དང་། །དེ་བཞིན་ཡིད་ཡུལ་རེ་དོགས་རྣམས། །རང་བདུད་
རང་ལ་ལངས་པ་ཡིན། །ཆོས་ཉིད་ཀློང་ཆེན་རང་གསལ་
ལས། །དྲན་རྟོག་ཅི་ཡང་འཆར་བ་ཡིན། །དཔེར་ན་རྒྱ་མཚོ་
གཡོ་མེད་ལས། །རྦ་རླབས་ལ་སོགས་འབྱུང་བ་བཞིན། །

དེ་ལྟར་རིག་པའི་རྣལ་འབྱོར་པས། །བཅས་བཅོས་མི་བྱ་
རང་སར་བཞག །ཕན་ཐོགས་མི་ནུས་དབྱིངས་སུ་གྲོལ། །
ཆོས་ཉིད་དབྱིངས་ནས་ཉམས་ཤར་ལ། །རེ་དོགས་དགག་
སྒྲུབ་བྱར་མི་རིགས། །དག་སྒྲུབ་མ་བྱས་རང་བྱུང་སེམས། །
༈ དགའ་བྲོད་བདུད་ཀྱི་བྱུང་ཚུལ་ནི། །ཐུན་མོང་བདུད་
དང་མཆོག་གི་བདུད། ། །རིག་འཁྲུལ་སེམས་ལས་བྱུང་བ་
ཡིན། ། ༈ གཉན་སར་འདྲེ་ཡིས་མི་ཚུགས་ཚེ། །རློམ་
སེམས་སྐྱེས་པ་དགའ་བྲོད་བདུད། །བྱིན་རླབས་( ༢བ) ནུས་
པའི་རྟགས་བྱུང་ཚེ། །བསོད་ནམས་ནོར་རྫས་གཡེང་བའི་
བདུད། །ཁེངས་གྲགས་སྙན་གྲགས་སྤྲོ་བའི་བདུད། །ལྷ་
འདྲེ་དངོས་གྲུབ་སྟེར་བ་དང་།།བུ་དང་མཛའ་བཤེས་
འཁོར་འདུས་ལ། །དགའ་ཞིང་བྲོད་པ་དགའ་བྲོད་བདུད། །
ཡོན་ཏན་ཅི་བྱུང་ཅི་ཤར་ཡང་། །ཡུལ་སེམས་གཉིས་སུ་
མེད་པའི་བློས། །ཡོན་ཏན་བདག་ཏུ་མི་བཟུང་སྟེ། །རྨི་ལམ་
དག་གི་ཡུལ་བཞིན་དུ།།རང་བཞིན་ཞེན་པ་མེད་པར་
བཞག །མཚན་མའི་བྱད་ཀྱིས་རང་མཛེས་ལྟར། །རང་
བྱུང་རང་ལ་བརྒྱན་པ་ཡི། །དེ་ལ་རློམ་སེམས་བསྐྱེད་དུ་

མེད། །བསྐྱེད་ན་རིག་འཁྲུལ་འཛིན་པས་བསླད། །འཛིན་
མེད་རང་ལུགས་གཅོད་མཆོག་འདི། །བློ་ལྡན་རྣམས་ཀྱིས་
ཐུགས་ལ་སྦས། ། ༈ མཆོག་གི་བདུད་ལས་རྣམ་པ་གཉིས། །
ལམ་དང་འབྲས་བུ་གཉིས་སུ་བསྟན། ། ༈ སྤྲོས་བྲལ་ལྟ་
བས་བྲོད་པ་དང་། །མཉམ་ཉིད་བསྒོམ་པས་བྲོད་པ་དང་། །
རྟོག་མེད་སྤྱོད་པས་བྲོད་པ་དང༌། །ཉམས་མྱོང་ལམ་གྱིས་
བྲོད་པ་ནི། །བག་ཙམ་ཡུལ་དུ་སྤྱོད་པ་ན། །ལམ་དུ་མི་འགྲོ་
བདུད་ཀྱི་ལས། །ལྟ་བསྒོམ་བརྡ་རུ་བསྟན་པ་ལས། །དངོས་
( ༣ན)པོར་ཡིད་ལ་བྱ་རྒྱུ་མེད། །མི་འགག་ཅི་ཡང་ཤར་བ་
ལ། །ལྟ་བའི་བསམ་པ་མ་བཏང་བར། །ཉམས་ཤར་ཕྱོགས་
མེད་དབྱིངས་སུ་བསྒྱུར། །མི་ལྟ་བ་ནི་གཅོད་ཀྱི་མཆོག །
རང་བྱུང་སེམས་ལས་མ་གཏོགས་པ། །མཁན་པོ་ཅི་ཡང་
བསྒོམ་དུ་མེད། །ཅི་ཡང་རང་ཤར་བྱུང་ཚོར་རྣམས། །ལྷན་
ནེ་ལྷང་ངེ་ལྷམ་མེ་བཞག །མི་འགྱུར་བས་ན་ལྷན་ནེ་བ། །
ངེས་པར་རྟོགས་པས་ལྷང་ངེ་བ།།རང་སར་གྲོལ་པས་
ལྷམ་མེ་བ། །དཔེར་ན་མར་ལ་མར་བཞག་བཞིན། །མི་
བསྒོམ་པ་ཡི་བསམ་གཏན་ཏེ། །དེ་ནི་བསྒོམ་པའི་མཆོག་

ཡིན་ནོ། །རང་སྤྱོད་ཤུགས་བྱུང་རང་གྲོལ་ལ། །ཆེད་དུ་
བྱས་ནས་སྤྱོད་དུ་མེད། །ཉམས་ཤར་གཉེན་པོས་བཟུང་དུ་
མེད། །རྒྱུད་ཀྱང་རང་བྱུང་ཡིན་ཤེས་ན། །རང་ལ་རང་གྲོལ་
དགག་པ་མེད། །རྟོགས་པའི་ཁྱད་པར་བཙན་པས་ན། །
ངེས་པར་སྤྱོད་པ་དགག་ཏུ་མེད། །མ་རྟོགས་སྤྱོད་པ་མི་བྱ་
སྟེ། །གདམས་ངག་འདི་ཡི་བཞེད་ལུགས་འདི། །བླ་མའི་
བྱིན་རླབས་གདེང་ལྡན་གྱིས། །རྣམ་རྟོག་དག་ལ་ཐོག་རྫིས་
བྱ། །རིམ་གྱིས་བྱིན་རླབས་ཞུགས་ནས་ནི། །ངེས་པར་
( ༣བ)རྟོགས་པ་འཆར་བར་འགྱུར། །ངེས་པར་གསུངས་
པའི་གདམས་ངག་འདི། །སྤྱོད་ཡུལ་ཀུན་ལས་འདས་པ་
ཡིན། །མི་སྤྱོད་སྤྱོད་པའི་མཆོག་ཏུ་གསུངས། །གང་ཡང་
ཉམས་སུ་མ་བླངས་ན། །དེ་ཉིད་ཉམས་སུ་བླངས་པ་ཡིན། །
ཉམས་ནི་ཤེས་བྱ་བློ་ཡི་ཉམས། །ཡང་དག་དོན་ལ་སྤྱོད་རྒྱུ་
མེད། །སྐྱེ་མེད་ཀློང་ནས་བླང་དུ་མེད། །ཉམས་སུ་བླངས་
པས་ཆོས་ཉིད་ཉམས། །བློ་སྣང་ཡུལ་དུ་བཅད་པས་སོ། །
ཡུལ་དུ་གང་བཅད་ཉམས་ལེན་ནི། །ཐར་པའི་ལམ་མཆོག་
བླ་མའི་ཞལ། །འབྲས་བུ་མཆོག་ནི་དེ་བཞིན་ནོ། ། ༈ ཉན་

ཐོས་རང་རྒྱལ་ལ་སོཊ་པའི། །གྲུབ་མཐའ་ཐེག་པའི་འབྲས་
ན་ནི། །སྐུ་གསུམ་དངོས་པོར་ཐོབ་འདོད་པས། །འདོད་
པ་དང་བཅས་བྲོད་པ་བདུད། །ལུས་ངག་ཡིད་གསུམ་རང་
བཞིན་ལ། །སྐུ་གསུམ་འབྲས་བུར་བསྟན་པ་ལས། །སངས་
རྒྱས་ལོགས་ནས་བསྟན་རྒྱུ་མེད། །རང་ལས་གཞན་དུ་
བཙལ་གྱུར་ན། །བསྐལ་པ་བྱེ་བ་དུ་མར་ཡང་། །སྒྲུབ་ཀྱང་
ཐོབ་པར་མི་འགྱུར་ཏེ། །མི་བཙལ་མི་བསྒྲུབ་རང་བཞིན་
བཞག །རེ་བ་མེད་པ་འབྲས་བུའི་མཆོག །མ་རེ་རྟོག་པའི་
མཐའ་དང་( ༤ན) བྲལ། །འཛིན་པའི་ཐག་པ་བཅད་པ་
ལས། །ལོགས་སུ་སངས་རྒྱས་ག་ལ་མཆིས། ། ༈ བདུད་ལ་
བཞི་རུ་ཕྱེ་ལགས་ཀྱང་། །སྙེམས་བྱེད་བདུད་དུ་འདུས་པ་
ནི། །དངོས་པོ་ཡུལ་ན་སྙེམས་ཞུགས་པས། །ཐོགས་བཅས་
གསལ།དངོས་པོ་ཡུལ་གྱི་ཆགས་སྡང་
རྣམས། །རྩ་བ་སྙེམས་སུ་རྟོག་པ་ཙ་ན། །དཔེར་ན་རྩིག་
གསེབ་དུ་བ་ཡང་། །ཐབ་ཀྱི་མེ་བསད་རང་ཞི་བཞིན། །
སྙེམས་ཐག་ཆོད་པས་དངོས་འཛིན་བྲལ།།འགོག་པ་
བཞིན་དུ་ཡུལ་མི་དགག །རྩ་བྲལ་རྟོགས་པས་ཐོགས་

བཅས་སོགས། །དངོས་འཛིན་བདུད་རྣམས་ཆོད་པ་ཡིན། །
དཔེར་ན་སྒྱུ་མ་མཁན་པོ་བཞིན། །སྣང་ཡང་ཆགས་སེམས་
མི་འབྱུང་ངོ་། །དེ་བས་སྙེམས་ཀྱི་ཐག་པ་བཅད། །བཅད་
པས་ཆད་པ་མ་ཡིན་ཏེ། །རྩ་བྲལ་རྟོགས་པས་མ་བཟུང་
བར། །ཆོས་དབྱིངས་ཀློང་དུ་གྲོལ་པར་ངེས། །རྩིས་གདབ་
མེད་པ་ལ་ལྡོག་གཅེས། ། ༈ ཐོགས་མེད་བདུད་རྣམས་
སྙེམས་འདུས་པས། །དུག་ལྔ་ལ་སོགས་ཉོན་མོངས་ཀྱིས། །
ཐོགས་མེད་འདྲེ་ལ་འཇིགས་པ་དང་། །དངོས་མེད་ལྷ་ལ་
རེ་བ་དང་། །དེ་བཞིན་( ༤བ) ཡིད་ཡུལ་རེ་དོགས་རྣམས། །
སྙེམས་བྱེད་ལས་བྱུང་སྙེམས་ཀྱི་བདུད། །ཞེ་སྡང་རང་སར་
གྲོལ་པ་ཡང་། །སྙེམས་ཀྱི་རྩ་བ་ཆོད་ལས་བྱུང་། །གཙོ་སྲེག་
དམྱལ་བའི་བདུད་ལས་ཐར།།མེ་ལོང་ལྟ་བུའི་ཡེ་ཤེས་
ཐོབ། །འདོད་ཆགས་རང་སར་གྲོལ་བ་ཡང་། །སྙེམས་ཀྱི་
རྩ་བ་ཆོད་ལས་བྱུང་། །བཀྲེས་སྐོམ་ཡི་དྭགས་བདུད་ལས་
ཐར། །སོ་སོར་རྟོགས་པའི་ཡེ་ཤེས་ཐོབ། །གཏི་མུག་རང་
སར་གྲོལ་པ་ཡང་། །སྙེམས་ཀྱི་རྩ་བ་ཆོད་ལས་བྱུང༌། །
བཀོལ་སྤྱོད་བྱོལ་སོང་བདུད་ལས་ཐར། །ཆོས་ཀྱི་དབྱིངས་

ཀྱི་ཡེ་ཤེས་ཐོབ། ། །ཕྲག་དོག་རང་སར་གྲོལ་པ་ཡང་། །
སྙེམས་ཀྱི་རྩ་བ་ཆོད་ལས་བྱུང༌། །འདུ་བྱེད་མི་ཡི་བདུད་
ལས་ཐར། །བྱ་བ་གྲུབ་པའི་ཡེ་ཤེས་ཐོབ། །ང་རྒྱལ་རང་
སར་གྲོལ་བ་ཡང་། །སྙེམས་ཀྱི་རྩ་བ་ཆོད་ལས་བྱུང་། །
འཐབ་རྩོད་ལྟུང་བའི་བདུད་ལས་ཐར། །མཉམ་པ་ཉིད་ཀྱི་
ཡེ་ཤེས་ཐོབ། །སྙེམས་ཐག་མ་ཆོད་དུག་ལྔ་ཡིན། །སྙེམས་
ཆོད་རང་གྲོལ་ཡེ་ཤེས་སོ། །དེ་བས་ཐམས་ཅད་སྙེམས་སུ་
འདུས། །གངས་དཀར་ལྷོངས་ཀྱི་སེངྒེ་བཞིན། །ཉམ་ང་
བག་ཚ་མ་བྱས་པར། །སྙེམས་( ༥ན) མེད་གདེངས་དང་
ལྡན་གྱུར་ན། །སྣང་སྲིད་ལྷ་འདྲེ་ལྡང་མི་ནུས། ། རྒྱ་ལ་
ལངས་ཀྱང་གདམས་ངག་གསལ། །རང་གི་ཆོ་འཕྲུལ་ཡིན་
ཤེས་ན། །ངེས་པར་རྩལ་སྦྱོང་ཆེན་པོར་འགྲོ །དྲན་རྒྱུན་
བཅད་ལ་མི་བསྒོམས་ཏེ། །རང་ཤར་རྟོགས་ན་ཆོད་པ་
ཡིན། །དེ་བཞིན་ནད་རིམས་ལ་སོགས་མཚུངས། ། རྩ་
བྲལ་རྟོགས་ན་ཆོད་པ་ཡིན། །གདམས་ངག་ཀུན་ལས་ཁྱད་
པར་འཕགས། །རྟོགས་ཀྱང་ཐད་ཀར་མ་བཅད་ན། །
མཚོན་རྣོན་ས་ལ་བོ་བ་བཞིན། །ལྟ་བ་མི་སྤྱོད་སྙེམས་ཀྱིས་

འཆིངས། །ལྟ་སྤྱོད་འཛོམས་པའི་རྣལ་འབྱོར་ནི། །དཔའ་
བོ་དག་ལ་མཚོན་བསྐུར་པས། །དགྲ་དཔུང་ཐམས་ཅད་
འཇོམས་པ་བཞིན། ། །བདུད་རྣམས་སྙེམས་མེད་དབྱིངས་
སུ་འཇོམས། །ཨེ་མ་ཧོ༔ རང་སྙེམས་ཆོད་པས་བདུད་
རྣམས་ཞི། །རྩ་བྲལ་རྟོགས་པས་མངོན་སངས་རྒྱས། ། དེ་
ཕྱིར་རང་སེམས་ལྷུག་པར་ཞིག །ཀུན་ཀྱང་དེ་བཞིན་ཐད་
ཀར་བྱོས། ། ༈ དགའ་བགྲོད་བདུད་རྣམས་སྙེམས་འདུས་
ན། །ཐུན་མོང་ཆོས་ལ་དགའ་བྲོད་དང༌། །འབྲས་བུ་མཆོག་
ལ་དགའ་( ༥བ) བྲོད་རྣམས། །རང་གི་སྙེམས་ལས་བྱུང་བ་
ཡིན། །དངོས་པོར་ཆགས་པས་བདུད་དུ་འགྱུར། །ཆགས་
པ་མེད་པའི་རང་ཤར་ནི། །སྙེམས་མེད་ཆོས་སྐུའི་རྒྱན་དུ་
གསུངས། །སྐུ་གསུམ་འབྲས་བུ་རང་ཡིན་པས། ། གཞན་
དུ་བྲོད་པ་བསྐྱེད་མི་དགོས། །འཁོར་བ་རང་སར་གྲོལ་པ་
ལས། །མྱང་འདས་ལོགས་སུ་སྒྲུབ་ཏུ་མེད། །རྟོག་པ་རང་
བཟུང་ཤར་བ་ལས། །རྟོག་མེད་ལོགས་ནས་སྒྲུབ་ཏུ་མེད། །
དེ་བས་ཐམས་ཅད་སྙེམས་སུ་འདུས། །སྙེམས་ཐག་བཅད་
པ་ང་ཡི་སྨྲས། །དངོས་པོར་བཞག་པ་ཀུན་ནས་བཟུང་། །

དངོས་མེད་བཞག་པས་བདུད་ལས་རྒྱལ། །གདམས་ངག་
ཐོབ་པའི་རྣལ་འབྱོར་པ། །བྱིའུས་བྱི་ཕྲུག་གསོ་བ་བཞིན། །
གདམས་ངག་ཆུ་སྐྱེས་བྱས་གྱུར་ན། །སྟོན་སྐྱེལ་ལྟོགས་རིར་
ཤི་བ་བཞིན། །རང་ཉིད་འཁོར་བར་འཁྱམས་པར་ངེས། །
འབྲི་བཟང་བེ་ཆུང་གསོ་བ་བཞིན། །རང་བགྲངས་རང་གི་
དོན་བྱས་ནས། བེ་ཆུང་ལ་སོགས་གསོ་བ་བཞིན། །རང་
གི་སྙེམས་ཐག་ཆོད་གྱུར་ན། །རང་སེམས་ངེས་པར་གྲོལ་
པར་གྱུར། །གཞན་དོན་འགྲུབ་འགྱུར་ཐེ་ཚོམ་མེད། །
( ༦ན)མཁའ་ལ་ཁྱུང་ཆེན་ལྡིང་བ་ནི། །གླིང་བཞི་བྱ་རྩལ་
མེད་པར་མཐོང་། །ངམ་གྲོག་གཡང་ས་ཉམ་མི་ང་། །བྱ་
ཕྲན་ལ་སོགས་ཟིལ་གྱིས་གནོན། །དེ་བཞིན་རང་གི་སྙེམས་
ཆོད་པས། །བདུད་བཞིའི་རྩ་བ་མེད་པར་རྟོགས། །ངན་
སོང་གཡང་ས་ཉམ་མི་ང་། །འདྲེ་བདུད་ལ་སོགས་ཟིལ་
གྱིས་གནོན། ། ༈ དེ་ཕྱིར་རྩ་བྲལ་མ་རྟོགས་པར། །རྒྱུ་
འབྲས་ཆོས་ལ་སྤྱོད་པ་ནི། །སྡོང་བཞག་ཡལ་ག་རྒྱན་པ་
འདྲ། །རྩ་བྲལ་རྟོགས་པའི་རྣལ་འབྱོར་པས། །དྲན་རྟོག་བློ་
བུར་ཡིན་ཤེས་ནས། །སྤང་བླང་མེད་པའི་ཆོས་ལ་སྤྱོད། །

གཟུགས་མཐོང་སེམས་ཀྱི་སྐུ་རུ་ལྟ།།སྒྲ་ཐོས་སེམས་ཀྱི་
གསུང་དུ་ལྟ། །ཅི་སེམས་སེམས་ཀྱི་ཐུགས་སུ་ལྟ། །རྒྱུ་འབྲས་
མེད་པའི་དོན་དུ་ལྟ། །གནས་ལུགས་སྒོམ་གྱི་བཞག་ཐབས་
ནི། །ལྷ་ཁང་ནང་གི་ལྡེར་སོ་བཞིན། །འདུག་ཚུལ་བཅས་
དང་ཞལ་འཛུམ་ཡང༌། །མི་སེམས་སེམས་པའི་ཚུལ་མེད་
བཞིན། །རང་ལུས་གང་བདེར་འདུག་བྱས་ནས། །མི་
བསམ་བསམ་པར་མི་བྱའོ། །བསམ་ཡུལ་ཡུལ་མིན་དེ་ཉིད་
མིན། །དེས་ན་མི་བསམ་ངང་(༦བ) ལ་བཞག །བྱུང་ཚོར་
རྟོག་པ་ཅི་མི་བཅད། །མཁའ་ལ་གློག་འགྱུ་རང་ལོག་ལྟར། །
རྣམ་རྟོག་བྱུང་བ་དེ་བཞིན་བཞག །རྒྱ་མཚོ་ཆེན་པོའི་རྫིང་
བཞིན་དུ། །གཡོ་བ་མེད་པའི་ངང་དུ་བཞག །རྐྱེན་སྣང་
རྟོག་པ་རླབས་བཞིན་དུ། །ངང་གི་ཆོས་ཉིད་དབྱིངས་སུ་
བསྒྱུར། །བཅོས་སླད་མི་བྱ་རྒྱལ་བའི་བཀའ། །བཅོས་ན་
ཆོས་བྱེད་བདུད་ཡིན་པས། །བཅོས་མེད་རང་སར་བཞག་
པར་གྱིས། །སྐྱེས་བུ་ནད་ཀྱིས་གཟིར་བ་བཞིན། །ཚོགས་
དྲུག་ནད་པའི་ཚུལ་དུ་བཞག།བྱ་བ་ཟིན་པའི་སྐྱེས་བུ་
བཞིན། །བློ་བདེ་ངང་དུ་བབས་ཀྱིས་བཞག །བུ་ཆུང་མ་

མ་མ་མཐོང་བཞིན། ། སྣང་བ་ནུས་པ་མེད་པར་བཞག །
རིག་པས་རང་ལུས་རོ་ཁུར་ལ། །གཉན་ས་ལ་སོགས་མཛེ་
གནས་སུ། །ཆགས་མེད་ཚུལ་གྱིས་བསྒྱུར་བར་བྱ། །སེམས་
ཉིད་ཡུམ་ཆེན་ཀློང་དུ་བཞག །དྲན་རྟོག་ཤེས་བྱེད་ཅི་བྱུང་
ཡང་། །ཡུམ་ཆེན་སྤྲུལ་པ་ཉིད་དུ་དགོངས། །ཡུམ་སྤྲུལ་
འཁོར་བའི་གནས་མི་འཛིན།།གླེན་པ་ལྟོ་བ་བགྲངས་
བཞིན་དུ། །འདུ་ཤེས་རྣམ་པར་ཤིག་ལ་བཞག །འཁོར་
སྤོང་མྱ་ངན་( ༧ན)འདས་པར་ངེས། ། ༈ ཨེ་མ་ཧོ༔ བྱ་
བཙལ་མེད་དོ་དགོངས་པ་ལོངས། །སྤྱོད་པ་དཔེ་ཡིས་
བསྟན་པ་ནི། །སྒོ་སྲུང་ཁྲོ་བོ་གང་དང་རྐང༌། །ཁྲོ་ཞིང་
གཏུམ་པ་འདྲ་ན་ཡང་།།རྒྱུད་ལ་ཉོན་མོངས་སྐྱེ་མེད་
བཞིན། །བརྟུལ་ཞུགས་ངེས་པར་ཆ་པ་ལ། །ཞེ་འདོད་
རྟོག་པ་མེད་པར་བྱ། །བརྟུལ་ཞུགས་སྤྱོད་པས་བར་ཆད་
འདུལ། །ཞེ་འདོད་མེད་པ་དེ་ཉིད་ལམ། །མཚོ་ལ་ཉ་མོ་
འཕྱོ་བ་བཞིན། །འཛིན་ཆགས་མེད་པར་འཆལ་པར་སྤྱོད། །
སྐྱེ་སེར་རི་རྩིགས་གཅོད་པ་བཞིན། །ཆགས་སྡང་སྐྱེ་མེད་
རྩིས་ལས་འདས། །རང་གི་རང་ལ་སྤྱོད་པ་ལ། །སྙེམས་བྱ་

སྙེམས་བྱེད་འཇུག་མི་དགོས། །རང་ལ་འཇིགས་པ་མེད་
པར་སྤྱོད། །རྨི་ལམ་ཡུལ་གྱི་དགྲ་དེ་ཡང་། །རང་ལས་བྱུང་
བར་མ་དགོངས་སམ། །ཡི་དམ་ལྷ་ཡི་དངོས་གྲུབ་ཡང་། །
སེམས་ལ་སེམས་ཀྱིས་སྒོམ་ལས་བྱུང༌།།དེས་ན་རང་ཡིན་
གཞན་ལས་མིན། །རང་སྣང་རང་ལ་གནོད་པ་ལས། །
གཞན་ཡུལ་འབྲེལ་མེད་གནོད་མི་ནུས། །དཔེར་ན་རྒྱ་གར་
དུག་སྦྲུལ་བཞིན། །འབྲས་བུ་དཔེ་ཡིས་བསྟན་པ་ནི། །མར་
ལ་དཀར་པོ་མ་བསྒྲུབས་ཀྱང་། །( ༧བ) མར་ངོ་ཤེས་པས་
དཀར་པོ་གྲུབ། །ངེས་པར་མར་ངོ་ཤེས་ཙ་ན། །དཀར་
པོ་གཞན་ནས་སྒྲུབ་མི་དགོས། །སེམས་ལ་སངས་རྒྱས་མ་
བསྒྲུབས་ཀྱང་། །སེམས་ངོ་ཤེས་པས་སངས་རྒྱས་གྲུབ། །
ངེས་པར་སེམས་ངོ་ཤེས་ཙ་ན། །སངས་རྒྱས་གཞན་ནས་
སྒྲུབ་མི་དགོས། །སྙེམས་ལ་རྩ་བྲལ་ཀུན་སངས་རྒྱས། །
དེ་ནས་ལོགས་སུ་སྒྲུབ་ཏུ་མེད། །དེ་ལྟར་རྟོགས་ན་བདུད་
རྣམས་ཞི། །དེ་ཡང་རང་བྱུང་རང་ཞི་ཡིན། །རིག་པ་དག་
ནི་འཁྲུལ་བ་ཡིན། །མ་རིག་པ་ནི་ཡེ་ཤེས་ཡིན། །མ་བྱས་པ་
ནི་གཞི་ཡིན་ཏེ། །མི་བྱེད་པ་ནི་ལས་ཀྱང་ཡིན། །མ་གྲུབ་པ་

ནི་འབྲས་བུའོ། །དེས་ན་ཆོས་རྣམས་ཐམས་ཅད་ཀུན། །
རིག་མེད་གཏི་མུག་ཆོས་དབྱིངས་ལ། །ཡུལ་དུ་རེག་ཅིང་
གཟུང་བས་འཁྲུལ། །དབྱེར་མེད་གཅིག་ལ་རིག་བྱུང་བས། །
ཁམས་གསུམ་གནས་སུ་འཁྲུལ་བ་ཡིན།།རིགས་དྲུག་
གནས་སུ་འཁོར་བ་ཡིན། །དེ་ཡང་རང་བཞིན་རིག་འཁྲུལ་
བས། །རྡོ་རྗེ་ཐེག་པས་རིག་པ་ཡང་། །ལྟ་བསྒོམ་འབྲས་བུ་
རིག་པས་འཁྲུལ། །ཆད་པ་བཅད་མེད་ཡུལ་དུ་རིག 
རྟོགས་པ་འགྱུར་མེད་ཡུལ་དུ་རིག །ཉན་ཐོས་( ༨ན) བཟུང་
འཛིན་ཡུལ་དུ་རིག །རང་རྒྱལ་རྟེན་འབྲེལ་སྟོང་པ་རིག །
སེམས་ཙམ་སྟོང་པ་སེམས་སུ་རིག །དབུ་མ་སྤྲོས་བྲལ་ཡིན་
པར་རིག །ཕ་རྒྱུད་བདེ་བ་རླུང་དུ་རིག །མ་རྒྱུད་བདེ་སྟོང་
རྒྱས་འདེབས་རིག །ཐབས་དང་ཤེས་རབ་གཉིས་མེད་
རིག །ཕྱག་རྒྱ་ཆེན་པོ་བློ་འདས་རིག །རྫོགས་ཆེན་ཡངས་
པ་ཆེན་པོ་རིག །དེ་ལྟར་རིག་པ་ཐམས་ཅད་ནི། །ཡུལ་དུ་
རིག་པས་རིག་པ་ཡང་། །ཡུལ་ཅན་རྣམས་ནི་དེ་ཉིད་མིན། །
ཡུལ་མེད་སེམས་ལ་རིག་པ་མེད། །གང་ལ་རིག་རིག་ཅེས་
པ་ཡུལ་སྣང་འཆར་བ་ལ་བྱེད་དམ། །དེ་ཡང་སོ་སྐྱེ་རྣམས་

ཀྱི་ཚོགས་དྲུག་ཡུལ་དུ་སྣང་བ་ཅི་ཤར་ཡང་། །གང་ལ་ཡང་
ལྟོས་མེད་དུ་སྣང་ཞིང་སྣང་བ་ལྟར་འཛིན་པ་ལ་དགོངས་
སམ་སྙམ་མོ། །གོང་དུ་ཡང༌། བདུད་ཀྱི་རྩ་བ་རིག་པའི་
སེམས། །ཡུལ་སྣང་ཅི་ཡང་རིག་པ་ལ། །ཞེན་ཅིང་ཆགས་
པས་བདུད་ཀྱིས་ཟིན། །ཞེས་བྱུང་བས། དེ་ལ་ཡིག་སྐྱོན་
མེད་ན་དགོངས་པ་འདི་དང་ཡིན་ལས་ཆེ། དཔྱད་ཀྱང་
འཚལ། ཡིན་ནའང་རིག་པས་འཆིངས། དེ་བས་རིག་
མེད་གཏི་མུག་འདི། །ཡེ་( ༨བ)ཤེས་ཆེན་པོར་རྒྱལ་བས་
གསུངས། །མ་རིག་ཡུལ་མེད་འཁྲུལ་པ་སངས། །ཡུལ་སྣང་
བློ་ཡིས་བཏགས་ཙ་ན། །སྙེམས་ཐག་མ་ལུས་ཆོད་པ་ཡིན། །
ཡུལ་མེད་རིག་པ་ཅི་ལ་སྙེམས། །རིག་པ་འཁྲུལ་པར་ཤེས་
ཙ་ན། །འཁྲུལ་པ་དེ་ཉིད་མི་འཛིན་པས། །འཛིན་མེད་
རིག་པ་ཅི་ཡང་འཆར། །ཆེད་དུ་མ་བྱས་རང་བྱུང་ཡིན། །
དེ་ལྟར་དགོངས་ན་རྣལ་མ་ཡིན། །ཡང་དག་དོན་གྱི་ཡུམ་
ཆེན་དེ། །འཁོར་འདས་ཀུན་གྱི་གཞི་ཡང་ཡིན། །དུས་
གསུམ་སངས་རྒྱས་རྣམས་ཀྱིས་ཀྱང༌། །མ་མཛད་སྐྱེ་མེད་
གཞི་རུ་བྱུང༌། །མ་བྱས་འདུས་མ་བྱས་ཡིན་པས། །སྐྱེ་བ་

མེད་པར་ཡིད་ཆེས་ན། །སྐྱེ་མེད་གཞི་ལ་བྱེད་མཁན་མེད། །
མ་བྱས་གཞི་ཡི་གོལ་ས་ཆོད། །མ་བྱས་འདུས་མ་བྱས་ཡིན་
པས། །མ་བྱེད་ལམ་དུ་ངེས་པར་འགྲོ །སྣང་སྟོང་ཡིད་ལ་མ་
བྱས་པས། །རྟག་ཆད་མེད་པར་ལམ་དུ་སློངས། །གཉིས་
མེད་ཡིད་ལ་མ་བྱས་པས། ། སྐྱེ་ཆེན་མུ་བཞིས་བདུད་ལས་
གྲོལ། །ཤེས་བྱའི་སྒྲིབ་པ་རང་སར་གྲོལ། །གཟུགས་དང་
ཚོར་བ་འདུ་ཤེས་སོགས། །སྟོང་དང་མི་སྟོང་ཆོས་རྣམས་
ཀུན། །( ༩ན) དངོས་པོར་ཡིད་ལ་མ་བྱས་ན། །ཁམས་
གསུམ་གནས་ལས་གྲོལ་བར་འགྱུར། །འཁོར་བར་འགྲོ་
བར་མི་འགྱུར་རོ། །གང་ཡང་ཡིད་ལ་མ་བྱས་ན། །གྲོལ་
སར་ལྟུང་བ་ཅི་ལ་ལྟུང་། །བསམ་མེད་བསྒོམ་པ་མ་ནོར་ན༎
ཆོས་སྐུ་བྱང་ཆུབ་ཐེ་ཚོམ་མེད། །སྒོམ་གྱི་ནང་ནས་འདི་
ཉིད་མཆོག །འདུ་ཤེས་རྣམ་པར་ཤིག་ལ་ཞོག །གང་ཡང་
ཡིད་ལ་མི་བྱེད་ན། །བག་ཆགས་མི་འབྱུང་ས་ལམ་རྫོགས། །
ཡིད་ལ་མ་བྱས་ལམ་མཆོག་ཏུ།།རྒྱལ་བའི་བཀའ་ལས་
གསུངས་པར་ངེས། །ཡིད་ལ་མ་བྱས་རྟོགས་གྱུར་ན། །ཡིད་
ཀྱི་འགྱུ་བ་དགག་མི་དགོས། །དེ་སྒྱུ་བཞིན་དུ་རང་སར་

གྲོལ། །དེ་ལྟར་རྟོགས་པས་རྣལ་འབྱོར་པ། །བག་ཡངས་
སྤྱོད་པ་དགག་མི་དགོས། །གང་ལྟར་བྱས་ཀྱང་ལམ་དུ་
འགྲོ །མི་བྱེད་པ་ནི་ལམ་ཡིན་ནོ། །མ་གྲུབ་འབྲས་བུར་
གསུངས་པ་ཡིན། །སྐུ་གསུམ་འབྲས་བུར་གསུང་བ་ཡང་། །
དྲང་བའི་དོན་དུ་གསུང་བ་ལས། །མཚན་དང་དཔེ་བྱད་
ལ་སོགས་པ། །དངོས་པོར་གྲུབ་པའི་རྡུལ་ཙམ་མེད། །
གྲུབ་ན་གང་གྲུབ་མཐར་ལྷུང་འགྱུར། །འཁོར་བའི་ཕ་རོལ་
( ༩ བ)འདས་པ་མིན། །ཤེས་རབ་ཕ་རོལ་ཕྱིན་པ་ནི། །བློ་ཡི་
ཡུལ་དུ་གྲུབ་པ་མེད། །བློ་ཡིས་གྲུབ་པ་འཁོར་བའི་ཆོས། །
གྲུབ་མེད་འབྲས་བུ་མ་རྟོགས་ན། །བསྒྲུབ་འདོད་རྩོལ་པ་
ཅི་བྱས་ཀྱང་། །ཐར་པ་ཐོབ་པར་མི་འགྱུར་རོ། །ཆོས་ཀྱིས་
ཞེན་བློ་མ་ཆོད་ན། །ཞེན་པའི་བློ་ཡིས་ཆོས་བྱེད་ན། །ཆོས་
ཀྱང་འཆིང་བའི་གྲོགས་སུ་འགྱུར། །དེས་ན་གདམས་ངག་
གྲོགས་ཀྱི་བསླུ། །སངས་རྒྱས་འདུས་མ་བྱས་ཡིན་པས། །
འདུས་བྱས་རྩོལ་བས་སྣང་བ་གྲུབ། །འདུས་བྱས་ཆོས་ལ་
རེ་མ་ཆེ། །ལུས་ལ་འཛིན་མེད་རྒྱལ་བའི་སྐུ། །ངག་ལ་
འཛིན་མེད་རྒྱལ་བའི་གསུངས། །ཡིད་ལ་འཛིན་མེད་རྒྱལ་

བའི་ཐུགས། །འཛིན་མེད་ཆོས་ལ་མ་རྟོགས་པ། །རྒྱལ་བའི་
དགོངས་པ་གཞན་མ་འཚལ། ། ༈ ཨེ་མ་ཧོ༔ གཅོད་ནི་
རྣམ་རྟོག་རང་སར་གཅོད། །བཀའ་ནི་རང་བཞིན་འགྱུར་
བ་མེད། །ཚོམས་ནི་བཤད་པའི་ཚོམས་སུ་བསྟན། །ནན་
ཏན་ཉམས་སུ་བླངས་གྱུར་ན། །དམིགས་པའི་ཡུལ་ལས་
འདས་པས་ན། །ཉམས་སུ་མྱོང་བའི་སྙེམས་དང་བྲལ། །
གཉན་ས་ལ་སོགས་གཅོད་( ༡་ན) པའི་དུས། །ཇི་ལྟར་མེ་
ཡིས་འཚིག་པ་ལ། །མེ་དེ་ཉིད་ཀྱིས་གདུག་པ་ནི། །སླར་
གཅོད་ལོག་གནོན་གདམས་པའི་གནད། །རྨད་བྱུང་མེ་
ཡིས་བསྲེག་འགྱུར་ཞིང་། །རྐྱེན་སྣང་ཁལ་དུ་བཀལ་བ་
ཡིན། །ཁལ་འགེལ་གནད་འདི་གོ་བར་གྱིས། །ཆོས་ཀུན་
ལམ་དུ་མ་འཁེལ་ན། །ཞི་དེ་གཉན་པོས་གྲོལ་མི་ནུས། །
གཉན་ས་རི་ཁྲོད་འགྲིམས་ཤིག་ཨང་། །དཔེ་ལ་མ་ཡེངས་
དཔེ་ཞེན་གྱིས། །བྱིན་རླབས་མི་འཇུག་ཚིག་རེར་ཁྱེར། །
དེ་བས་དབེན་པར་ཉམས་སུ་ལོངས། །བཀའ་ཚོམས་ཆེན་
མོ་རྫོགས་སོ།། །།

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་
གཅོད་ཀྱི་གཞུང་ཤེས་རབ་སྐྲ་རྩེའི་ས་གཞུང་
སྤེལ་བ་རིན་པོ་ཆེའི་གཏེར་མཛོད་
ཅེས་བྱ་བ་བཞུགས་སོ། །
ན་མོ་གུ་ར་ཝེ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་
ངག་གཅོད་ཀྱི་གཞུང་ཤེས་རབ་སྐྲ་རྩེའི་ས་གཞུང་སྤེལ་བ་
རིན་པོ་ཆེའི་གཏེར་མཛོད་ཅེས་བྱ་བ་བླ་མ་དང་ལྷག་པའི་
ལྷ་མཆོག་འཇམ་དཔལ་སྨྲ་བའི་སེང་གེ་ལ་ཕྱག་འཚལ་ལོ། །
ཆོས་སྐུ་ཡུམ་ཆེན་ཤེས་རབ་ཕ་རོལ་ཕྱིན། །ལོངས་སྐུ་བདེ་
ཆེན་རིགས་ལྔ་མཁའ་འགྲོའི་ཚོགས། །སྤྲུལ་སྐུ་བརྩེ་ཆེན་
རྗེ་བཙུན་སྒྲོལ་མ་ཡིས། །སྐུ་གསུང་ཐུགས་སྤྲུལ་ལབ་ཀྱི་
སྒྲོན་མར་འདུད། །རྒྱལ་བའི་གསུང་རབ་ཀུན་གྱི་སྙིང་པོའི་
དོན། །མཐར་ཐུག་ཤེས་རབ་ཕ་རོལ་ཕྱིན་པ་ཡི། །མན་ངག་
མཆོག་རབ་བདུད་བཞི་གཅོད་པའི་ཐབས། ། རྨད་བྱུང་
ཤེས་རབ་སྐྲ་རྩེའི་ས་གཞུང་སྤེལ། །
ཤེས་རབ་སྐྲ་རྩེ་འདི་ལ་གསུམ།ཀླད་ཀྱི་དོན་དང་།

གཞུང་གི་དོན་དང་། མཇུག་གི་དོན་ནོ། །དང་པོ་ལ་གསུམ་
ལས། །ཐོག་མར་ཕྱག་འཚལ་བ་ནི། ཀུན་གྱི་ཡུམ་ལ་ཕྱག་
འཚལ་ལོ། །ཞེས་ཏེ། འཕགས་པ་ཉན་རང་དང་བྱང་ཆུབ་
སེམས་དཔའ་རྣམ་པ་ཐམས་ཅད་མཁྱེན་པ་སྟེ། དེ་དག་
ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པས་བསྐྱེད་པའི་
ཕྱིར་ཡུམ་མོ། །དེ་ལྟར་ཡང་ཡུམ་ལས། གང་ཉན་ཐོས་ཀྱི་ས་
ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་
པ་འདི་ཉིད་ལ་བསླབ་པར་བྱའོ། །གང་རང་སངས་རྒྱས་
ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་
ཏུ་ཕྱིན་པ་འདི་ཉིད་ལ་བསླབ་པར་བྱའོ། །གང་བྱང་ཆུབ་
སེམས་དཔའི་ས་ལ་སློབ་པར་འདོད་པས་ཀྱང་ཤེས་རབ་
ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། །
ཐམས་ཅད་མཁྱེན་པ་ཉིད་ཀྱི་ས་ལ་སློབ་པར་འདོད་པས་
ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་
པར་བྱའོ། །ཞེས་དང་། མགོན་པོ་བྱམས་པས། ཉན་ཐོས་ཞི་
བ་འཚོལ་རྣམས་ཀུན་ཤེས་ཉིད་ཀྱིས་ཉེར་ཞིར་ཁྲིད་མཛད་
གང་ཡིན་དང༌། །འགྲོ་ལ་ཕན་པར་མཛད་རྣམས་ལམ་

པར་ཞལ་གྱིས་བཞེས་ནས། དེ་ཉིད་གཞན་ལ་སྟོན་པ་ནི་
སངས་རྒྱས་ཀྱི་མཛད་པ་ཡིན་ཏེ། མདོ་ལས། ཐུབ་རྣམས་
སྡིག་པ་ཆུ་ཡིས་མི་བཀྲུས་ཤིང༌། །འགྲོ་བའི་གནོད་པ་ཕྱག་
གིས་སེལ་མི་མཛད། །ཉིད་ཀྱི་རྟོགས་པ་གཞན་ལ་སྤོ་མི་
ནུས། །ཆོས་ཉིད་བདེན་པ་བསྟན་པས་གྲོལ་བར་མཛད། །
ཅེས་སོ། །
གསུམ་པ་ཉམས་སུ་བླང་བར་གདམས་པ་ནི། བློ་ལྡན་
གང་ཞིག་སུ་ཡང་རུང་། །འཁོར་བའི་ཆོས་ལ་ཡིད་དབྱུང་
ཞིང་།ངེས་པར་ཐར་པ་ཐོབ་འདོད་པས། །སྤང་བླང་
ཐབས་ཀྱིས་འདི་ལྟར་སྤྱད། །ཅེས་ཏེ། བློ་ལྡན་ནི་ཐེག་
པ་ཆེན་པོའི་རིགས་ཅན་ངེས་འབྱུང་གི་བསམ་པས་ཐར་
པ་དང་། ཐམས་ཅད་མཁྱེན་པ་ཐོབ་པའི་ཐབས་འདི་ལ་
སློབ་ཅིག་པའོ། །གཉིས་པ་གཞུང་གི་དོན་ལ་གཉིས་ལས།
མདོར་བསྟན་པ་ནི། བྱ་བ་ཐམས་ཅད་བློས་བཏང་ནས། །
རྒྱུན་དུ་གཉན་ས་རི་ཁྲོད་འགྲིམས། །སྙེམས་མེད་གདེང་གི་
བཙན་ས་བཟུང་། །རང་གི་འདུག་ཚུལ་བྱ་ར་བྱ། །དེ་ཉིད་
དོན་ལ་རང་ངོ་སྤྲད། །རང་ལ་རང་གིས་ཞེ་བསྐུལ་གདབ། །

ཞེས་ཏེ། ཚེ་འདིའི་བྱ་བ་བློས་བཏང་ནས་བླ་མ་དམ་པར་
ངོ་སྤྲོད་དང་། གདམས་པ་ཞུས་ལ་རི་ཁྲོད་དུ་སྒོམས་ཤིག་
དང་། རྒྱས་པར་བཤད་པ་ལ་དྲུག་ལས། དང་པོ་དོན་གྱི་བྱ་
བ་ཞལ་ཏའི་ཚུལ་དུ་གསུངས་པ་ལའང་ལྔ་ལས།དང་པོ་
མདོར་བསྟན་པ་ནི། ཕ་རོལ་ཕྱིན་བཅུ་ལ་སོགས་ཀུན། །
སྒོ་གསུམ་དོན་དང་མཐུན་པར་སྤྱད། །ཅེས་ཏེ། ཐོག
མར་ལོངས་སྤྱོད་དང་ཁྱིམ་ལ་ཆགས་པས་འཁོར་བ་ལས་
མི་འཕགས་པས་དེའི་གཉེན་པོར་སྦྱིན་པ་དང་། ཚུལ་
ཁྲིམས་སོ། །འཕགས་ནས་ལྡོག་པའི་རྒྱུ་སེམས་ཅན་ལོག་
པར་བསྒྲུབས་པས་སུན་པ་དང་། ཡུན་རིང་པོར་དགེ་བ་
སྦྱོར་བས་སྐྱོ་བ་སྟེ། དེ་ཡི་གཉེན་པོར་བཟོད་པ་དང་།
བརྩོན་འགྲུས་སོ། །མི་ལྡོག་པ་དེ་ཆུད་ཟ་བའི་རྒྱུ་ནི། རྣམ་
པར་གཡེང་བ་དང་། འཆལ་བའི་ཤེས་རབ་སྟེ། དེའི་
གཉེན་པོར་བསམ་གཏན་དང་། ཤེས་རབ་བོ། །ཤེས་རབ་
ཀྱི་ཕ་རོལ་ཏུ་ཕྱིན་པའི་རྗེས་ཀྱི་ཡེ་ཤེས་བཞི་ནི། དགེ་བའི་
རྩ་བ་རྣམས་ཐམས་ཅད་དང་ཐུན་མོངས་སུ་བྱས་ཏེ་བྱང་
ཆུབ་ཆེན་པོར་བསྔོ་བ་ནི་ཐབས་སོ། །སྨོན་ལམ་སྣ་ཚོགས་

འདེབས་ཤིང་འགྲུབ་པར་བྱེད་པ་ནི་སྨོན་ལམ་མོ། །སོ་
སོར་རྟོག་པ་དང་བསྒོམས་པའི་སྟོབས་ཀྱི་ཕ་རོལ་ཏུ་ཕྱིན་
པ་རྒྱུན་མི་གཅོད་པ་ནི་སྟོབས་སོ། །དྲུག་པོ་འདི་ཉིད་ཀྱི་ཡེ་
ཤེས་ལ་ལོངས་སྤྱོད་པ་དང་། སེམས་ཅན་སྨིན་པར་བྱེད་
པ་ནི་ཡེ་ཤེས་སོ། །
གཉིས་པ་ཕ་རོལ་ཏུ་ཕྱིན་པ་བཅུའི་དོན་ལ་བསླབ་པ་
ནི། ཕྱོགས་རིས་མེད་པའི་བསོད་ནམས་སོགས། །རློམ་
སེམས་མེད་པར་ལྷུག་པར་ཞོག
།ཅེས་པ་ནི་སྦྱིན་ཡུལ་
ཕྱོགས་རིས་མེད་པ་དང་། འབྲས་བུ་ལ་རློམ་སེམས་མེད་
པར་སྦྱིན་པ་ཐོངས་ཤིག་པའོ། །མ་ཡེངས་རྒྱུན་དུ་ཉམས་
ལེན་མཛོད། །ཚིག་དོན་གཉིས་ཀྱི་ཞུ་གཏུགས་གྱིས། །
ཚུལ་ཁྲིམས་ལ་ཡེངས་པ་མེད་པའི་གུས་སྦྱོར་དང་རྒྱུན་དུ་
ཉམས་སུ་ལེན་པའི་རྟག་སྦྱོར་གྱི་ཚུལ་ཁྲིམས་ཚིག་ལ་མ་
ལུས་པར་སྲུངས་ཤིག་པའོ། །ཉོན་མོངས་ཁོང་ཁྲོ་དགྲ་སྡང་
བཞིན། །ཡན་པར་མ་གཏོང་མགོ་བོ་ནོན། །ཉོན་མོངས་
ཁོང་ཁྲོ་སྐྱེས་པའི་ཚེ། །བཟོད་པའི་གཉེན་པོས་སླེབས་པར་
གྱིས་ཤིག་པའོ། །རིགས་པ་སེམས་ཀྱི་བརྩོན་འགྲུས་ཀྱིས། །

བེམ་པོའི་ལུས་ལ་ཞེ་བསྐུལ་ཐོབ། །ལུས་ཀྱི་བདེ་སྐྱིད་ལ་མ་
ཆགས་པར་བརྩོན་འགྲུས་རྩོམས་ཤིག་པའོ། །སྣང་ཕྱིར་
འབྲངས་ན་བདུད་ཀྱིས་ཁྱེར། །དམན་ས་བཟུང་ལ་སེམས་
ཉིད་སྦྱོངས། །རྣམ་གཡེང་གི་ཡུལ་སྤོངས་ལ་དབེན་པར་
བསམ་གཏན་སྒོམས་ཤིག་པའོ།།འདུས་བྱས་དགེ་རྩ་
དཀོར་ནོར་བཞིན། །དམིགས་པ་མེད་པའི་གཏེར་དུ་སྦོས། །
ཟག་བཅས་ཀྱི་དགེ་བ་རྣམས་ཟག་མེད་ཤེས་རབ་ཀྱི་རྒྱས་
ཐེབ་པར་གྱིས་ཤིག་པའོ།།ཕྱི་ཤུལ་ངོ་ཆེན་བར་ཆད་
འབྱུང་། །གང་ཡང་དྲན་པའི་ཚེ་ན་མཛོད། །ཐུགས་ཕྲད་ཀྱི་
སྣང་བ་ཐམས་ཅད་ཐབས་མཁས་པས་བྱང་ཆུབ་ཀྱི་ལམ་
ལ་སྒྱུར་ཅིག་པའོ། །རང་གི་ཡོན་ཏན་བདག་གཞན་དོན། །
མཛངས་མའི་ནོར་བཞིན་ལོངས་སྤྱོད་ཀྱིས། །སྨོན་ལམ་སྣ་
ཚོགས་ཀྱིས་རང་གཞན་གྱི་དོན་སྒྲུབས་ཤིག་པའོ། །བློ་སྣ་
མང་ན་ལ་མི་ཟློས། །དོན་ལ་དགོངས་ཤིག་བློ་ཐག་ཆོད། །
བྱ་བ་ཐམས་ཅད་གཅིག་ཏུ་དྲིལ་ནས་དགེ་བའི་སྟོབས་
སྐྱེད་ཅིག་པའོ། །རྟོགས་པ་ཡེ་ཤེས་དགོངས་པའི་ཉམས། །
རང་སྣང་བཞིན་དུ་གོམས་འདྲིས་མཛོད། །རྟོགས་པའི་ཡེ་

མ་བཞག་པར། །རང་གི་རྒྱུད་དང་འདྲེས་པར་མཛོད། །
ཅེས་ཡང་དག་པའི་རྟོག་པ་དང་། འགགས་མེད་རང་བྱུང་
རིག་པའི་སེམས། །སེམས་མེད་དབྱིངས་སུ་ཡན་དུ་ཆུག །
ཅེས་ཡང་དག་པའི་དྲན་པ་དང༌། བྱུང་ཚོར་དྲན་རིག་ན་
བུན་བཞིན། །རང་ཡལ་ལགས་པས་རྗེས་མ་བཅད། །ཅེས་
ཡང་དག་པའི་ཏིང་ངེ་འཛིན་ཏོ།།འདི་དག་སྒོམ་ལམ་
ལ་གནས་པའི་བྱང་ཆུབ་སེམས་དཔའ་རྣམས་ལ་ཇི་ལྟ་བ་
བཞིན་ཡོད་ལ། སོ་སོ་སྐྱེ་བོའི་སྐབས་འདིར་རྗེས་མཐུན་པ་
ཙམ་མོ། །
བཞི་པ་ཟབ་མོ་དོན་གྱི་གདམས་ངག་ནི།རླུང་རིག་
བག་ཆགས་ས་བོན་ཏེ། །འཁྲུལ་བའི་རྩ་བ་ཡིན་པས་ན། །
ཐོག་མའི་རྒྱུ་རྐྱེན་གང་ཡིན་པས། །བྱུང་ཁུངས་རྡོས་པ་ཕྱི་
འབྲང་ཆོད། །ཟབ་མོ་དོན་གྱི་ངོ་སྤྲོད་ནི། །བླ་མ་དམ་པའི་
ཞལ་ལ་རག །ཅེས་ཏེ། རླུང་རིག་དབྱེར་མེད་ཀྱི་སེམས་ལ་
འཁོར་བའི་བག་ཆགས་ཐམས་ཅད་གནས་པ་དེའི་གཞི་རྩ་
ཆོད་པའི་ངོ་སྤྲོད་ཞུས་ཤིག་པའོ། །
ལྔ་པ་ཡུལ་སེམས་གཉིས་མེད་དུ་བཞག་པའི་ཞིབ་རྒྱས་

བཤད་པ་ནི། །བྱང་ཆུབ་སེམས་ཀྱི་སྦྱིན་པ་བཏང་། །ཀུན་
ཀྱང་རང་བྱུང་སེམས་ཡིན་པས།།སྣང་སྲིད་ཆོས་ལ་ཉེ་
རིང་མེད། །བདག་ཉིད་ཁྱབ་གདལ་ཆེན་པོར་ཞོག །ཅེས་
ཏེ། ངོ་སྤྲོད་ཐོབ་པའི་རྣལ་འབྱོར་པས་དབྱིངས་རིག་སྣང་
གསུམ་ལ་གཡོ་བ་མེད་པར་མཉམ་པ་ཉིད་ཁྱབ་གདལ་དུ་
ཞོག་ཅིག་པའོ། །ལྔ་པོ་དེ་དག་སྤྱི་དོན་དང་པོ་ལས་གྱེས་
པའོ། །
གཉིས་པ་ཉམས་ལེན་ལམ་ཁྱེར་ཁལ་འགེལ་གནད་དུ་
གསུངས་པ་ལ་གཉིས་ལས། དང་པོ་མདོར་བསྟན་པ་ནི།
སེམས་ཆོས་ལྟ་སྒོམ་བསྲེ་བ་དང༌། །ཉམས་ལེན་བདར་ཤ་
བཅད་པ་དང་། །ལྟ་བ་ཕུ་ཐག་བཅད་པ་དང༌། །མཉམ་
ཉིད་ལམ་དུ་བསླང་བའི་ཕྱིར། །སེམས་ལ་གནོད་པའི་ཡུལ་
རྣམས་ཀུན་། །ཁྲི་བ་བཅད་པའི་གདམས་ངག་མཆོག །
ཅེས་ཏེ། ལམ་བསྒོམ་པའི་ཆེད་དུ་འཁྲི་བ་བཅད་པར་
གདམས་པའོ། །རྒྱས་པར་བཤད་པ་ལ་བཞི་ལས། །དང་པོ་
ཐོགས་བཅས་ཀྱི་བདུད་ངོས་བཟུང་བ་ནི། །དང་པོ་གསར་
བུ་པ་ཡི་ཚེ། །དགྲ་གཉེན་བྱམས་སྡང་གཡེང་བའི་ནོར། །

ཆགས་སྡང་བདག་འཛིན་བདུད་ཡིན་པས།།ཞེས་ཏེ།
ཐོགས་བཅས་ཡུལ་གྱི་འཁྲི་བ་བསྟན་པའོ། །
གཉིས་པ་དེ་གཅོད་ཐབས་བསྟན་པ་ནི། ཡུལ་དང་
བྲལ་བ་གཅོད་དུ་གསུངས། །ཞེས་ཏེ། ལས་དང་པོ་པ་ལ་
ཡུལ་སྤང་བར་བསྟན་པའོ། །
གསུམ་པ་ཐོགས་མེད་ཀྱི་བདུད་ངོས་བཟུང་ཞིང་གཅོད་
ཐབས་བསྟན་པ་ནི། ཐོགས་མེད་བློས་བདག་འཁུ་འཕྲིག་
བདུད། །ཉམ་ང་མེད་པའི་གདེང་གིས་གཅོད། །ཅེས་ཏེ།
ཐོགས་མེད་ནང་སེམས་ཀྱི་འཁྲི་བ་གཞི་རྩ་མ་གྲུབ་པར་
ཤེས་པས་གཅོད་པའོ། །
བཞི་པ་མ་ཆོད་ན་ཐོག་འགེལ་བསྟན་པ་ལ་གསུམ་གྱི།
དང་པོ་ཐོགས་མེད་ཀྱི་བདུད་གཏན་ལ་དབབ་པ་ལའང་
གསུམ་ལས། དང་པོ་ཐོག་འགེལ་གལ་ཆེ་བར་བསྟན་པ་ནི།
དེ་ཚེ་མི་མཐུན་རྐྱེན་བྱུང་ན། །ཐོག་འགེལ་གནད་དུ་ཤེས་
པ་གཅེས། །ཞེས་ཏེ། ཐོགས་བཅས་ལ་འཇིག་རྟེན་མཐུན་
འཇུག་ལྟར་བྱ་བ་དང་། ཐོགས་མེད་ལ་རོ་སྙོམས་ཐོག་
བརྫིས་བྱ་བའོ། །

གཉིས་པ་རློམ་སེམས་མེད་པར་དཔེའི་བཞག་ཐབས་
བསྟན་པ་ནི། ཞེ་འདོད་རློམ་སེམས་བྱ་མི་རུང༌། །གཉན་
སར་གནས་པའི་བྱོལ་སོང་ལ། །གཉན་སར་སྙེམས་བྱེད་
རློམ་སེམས་མེད། །ཕ་ཝང་ལ་སོགས་རྩི་ཤིང་ཡང་། །ཕན་
གནོད་སྙོམས་བྲལ་རློམ་སེམས་མེད། །དེ་བཞིན་ཉིད་དུ་
ཤེས་པར་བྱ། །འདིར་དེ་བཞིན་ཉིད་ཤེས་ནས་གཉན་སར་
ཡོད་པའི་བྱོལ་སོང་དང་། ཕ་ཝང་ལ་སོགས་ལྟར་བཞག་
པར་གསུངས་ཀྱང་། དེང་སང་གཅོད་པ་རྣམས་ཀྱིས་
དམིགས་པ་རྩུབ་མོ་མ་བྱས་པར་གཉན་ས་མི་ཆོད་ཏེ།
གལ་ཏེ་ཆོད་ན་རི་གསེབ་ཀྱི་རྐུན་མ་དང་། རི་ཁའི་ཅེ་སྤྱང་
རི་དྭགས་རྣམས་ཀྱིས་ཀྱང་གཉན་ས་ཆོད་པར་འགྱུར་རོ། །
ཞེས་ཟེར་བ་སྣང་ངོ་། །དེ་ནི་ཡང་དག་པ་མ་ཡིན་ཏེ། རྣལ་
འབྱོར་པ་རང་ཉིད་ཁྲམ་རྐུན་རི་དྭགས་སོགས་དང་མགོ་
སྙོམས་པའི་ཕྱིར་དང་། ཆོས་ཐམས་ཅད་ཀྱི་རྩ་བ་སེམས་
ལ་རག་ལས་པ་མ་ཤེས་པའི་ཕྱིར་རོ། །དེས་ན་ཁྲམ་རྐུན་
སོགས་ལ་སྡིག་པའི་སེམས་ལས་ཤེར་ཕྱིན་གྱི་ཉམས་ལེན་
མེད་ལ། རྣལ་འབྱོར་པ་ལ་ཤེར་ཕྱིན་གྱི་ཉམས་ལེན་ཡོད་

པས། གཉན་ས་ཆོད་པ་ཡིན་ཏེ། ཡུམ་རྒྱས་འབྲིང་བསྡུས་
གསུམ་ལ་སོགས་མདོ་སྡེ་དཔག་ཏུ་མེད་པ་ནས་ཤེར་ཕྱིན་
གྱི་བྱིན་རླབས་དང་ཕན་ཡོན་བསམ་གྱིས་མི་ཁྱབ་པ་
གསུངས་པ་རྣམས་ཀྱང་དྲན་པར་བྱའོ། །དེ་བཞིན་དུ།
ནམ་མཁའ་ནི་ནམ་མཁའ་རྣམ་པར་འཁྲུགས་པར་མི་བྱེད་
དོ། །ཕྱིའི་ནམ་མཁའ་ནི་ནང་གི་ནམ་མཁའ་རྣམ་པར་
འཁྲུགས་པར་མི་བྱེད་དོ། །ནང་གི་ནམ་མཁའ་ནི་ཕྱིའི་
ནམ་མཁའ་རྣམ་པར་འཁྲུགས་པར་མི་བྱེད་དོ། །ཞེས་ཡུམ་
རྒྱས་པ་ལས་གསུངས་སོ། །ཡང་ན་ནམ་མཁའ་ལྟ་བུར་
བཞག །ནམ་མཁའ་འདུ་ཤེས་མེད་པ་བཞིན། འདུ་ཤེས་
མེད་པར་ཕྱལ་གྱིས་བཞག །ནམ་མཁའ་འཁུ་འཕྲིག་མེད་
པ་བཞིན། །འཁུ་འཕྲིག་མེད་པར་གློད་ལ་བཞག །ནམ་
མཁའ་རེ་དོགས་མེད་པ་བཞིན། །རེ་དོགས་མེད་པར་དུམ་
ལ་བཞག །ནམ་མཁའ་བདག་འཛིན་མེད་པ་བཞིན། །
བདག་ཏུ་འཛིན་པ་ཐོང་ལ་ཞོག །ནམ་མཁའ་རློམ་སེམས་
མེད་པ་བཞིན། །གང་ཡང་རློམ་སེམས་མ་བྱེད་ཅིག །ཅེས་
གསུངས་ཏེ། ཚིག་གི་དོན་ནི་གོ་སླ་ལ། །དེ་དག་གི་དོན་ནི་

ཡུམ་རྒྱས་པ་ལས། གཟུགས་ནི་ནམ་མཁའི་རྟེན་ཅན་ཏེ་དེ་
དང་། རྟེན་དེ་ལས་མི་འདའོ། །ཞེས་ཕུང་པོ་ལྔ་ནས་
བརྩམས་ཏེ་འཁོར་འདས་ཀྱི་ཆོས་ཐམས་ཅད་ལ་སྦྱར་ནས་
གསུངས་པ་དང་། གཟུགས་ནི་ནམ་མཁའི་ངང་ཚུལ་ཅན་
ནོ་ཞེས་སེམས་ཅན་རྣམས་ལ་ཆོས་སྟོན་ཏོ། །ཞེས་ཕུང་པོ་
ལྔ་སོགས་ལ་སྦྱར་ནས་རྒྱ་ཆེར་གསུངས་པ་ལྟར། ཆོས་
ཐམས་ཅད་ནམ་མཁའ་ལྟ་བུར་ཤེས་པའི་ངང་མཉམ་པར་
བཞག་པའོ། །
གསུམ་པ་ཆོ་འཕྲུལ་རང་དུ་ངོ་སྤྲད་པ་ནི། སྙེམས་བྱེད་
རྟོག་པའི་ཕྱིར་མ་འབྲང་། །ཕྱི་རོལ་ཆོ་འཕྲུལ་རང་དུ་
བརྟག །ཅེས་སོ། །གསུམ་པོ་དེས་ཐོགས་མེད་ཀྱི་བདུད་
གཅོད་པ་སོང་ནས། དགའ་སྤྲོད་ཀྱི་བདུད་གཅོད་པ་ལ་
གཉིས་ལས་དང་པོ་ཐུན་མོང་གི་དངོས་གྲུབ་ལ་བདུད་དུ་
ངོས་བཟུང་ཞིང་གཅོད་པ་ནི། བྱིན་རླབས་རྫུ་འཕྲུལ་ཁྱད་
པར་ཆོས། །སྙན་གྲགས་བསྙེན་བཀུར་ཕྱི་ནང་རྟགས། །
མངོན་ཤེས་ལུང་བསྟན་ཐུན་མོང་ཀུན།
བརྟགས་ལ་གཏེར་དུ་སྦོས། །ཞེས་ཏེ། དེ་རྣམས་ལ་ང་རྒྱལ་
།བདུད་དུ་

རློམ་སེམས་བྱུང་ན་བདུད་ཡིན་པས།མཆོག་འཛིན་
སྤངས་ལ་སྒྱུ་མ་རྨི་ལམ་དུ་ཤེས་པར་བྱའོ།།གཉིས་པ་
ལོངས་སྤྱོད་ལ་མ་ཆགས་པར་གདམས་པ་ནི།ཟང་ཟིང་
ལོངས་སྤྱོད་སྒྱུ་མར་བརྟགས། །ཆགས་སེམས་ཞེན་པ་སྤང་
བར་བྱ། །ཞེས་ཏེ་གོ་བར་ཟད་དོ། །གཉིས་པོ་དེས་དགའ་
བྲོད་ཀྱི་བདུད་གཅོད་པ་སོང་ནས། །གསུམ་པ་སྙེམས་བྱེད་
ཀྱི་བདུད་གཅོད་པ་ལ་དགུ་ལས། དང་པོ་གང་ལའང་ཞེན་
པར་མི་བྱེད་པའི་གདེང་ནི། གང་ཡང་ཞེན་པར་མ་བྱེད་
ཅིག །མི་དམིགས་པར་ཡང་དམིགས་མི་བྱ། །སྣང་སྲིད་
ཆོས་ཀྱང་མ་དམིགས་ན། སེམས་དགོངས་དམིགས་པར་
ག་ལ་འགྱུར། །ཡུམ་རྒྱས་པ་ལས། རབ་འབྱོར་དམིགས་པ་
ནི་རྒྱ་ཆུང་བ་སྟེ། དམིགས་པའི་འདུ་ཤེས་ཅན་ལ་ཐོབ་པ་
མེད་དོ། །མངོན་པར་རྟོགས་པ་མེད་དོ། །བླ་ན་མེད་པའི་
བྱང་ཆུབ་མེད་དོ། །གསོལ་བ་བཅོམ་ལྡན་འདས་དམིགས་
པ་མ་མཆིས་ན་ཐོབ་པའམ། མངོན་པར་རྟོགས་པའམ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མཆིས་
སམ། བཅོམ་ལྡན་འདས་ཀྱིས་བཀའ་བསྩལ་པ། རབ་

མོད་ཀྱི། །ཞེས་དང༌། ལྔ་པ་ཡང་དག་པའི་རྩིས་གདབ་
ལས་འདས་པ་བཟླ་བ་ནི། ཡང་དག་དོན་ནི་འདི་ཡིན་
ཞེས། །བསྟན་དུ་མེད་ཅིང་ཕྱོགས་དང་བྲལ། །དམིགས་
དང་མི་དམིགས་ཀུན་ལས་འདས།།དེ་ཤེས་རབ་ཀྱི་ཕ་
རོལ་ཏུ་ཕྱིན་ཅིང་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཡང་
མི་དམིགས་སོ། །དེ་མི་དམིགས་པས་ཤེས་རབ་ཀྱི་ཕ་རོལ་
ཏུ་ཕྱིན་པ་ལ་སྤྱོད་པའི་ཚེ། ཤེས་རབ་ཀྱི་ཕ་རོལ་ཏུ་ཕྱིན་པ་
དེར་ཆོས་ཐམས་ཅད་ཀྱང་འདུས་པར་མཐོང་སྟེ། ཆོས་དེ་
རྣམས་ཀྱང་མི་དམིགས་སོ། །དེ་ཅིའི་ཕྱིར་ཞེ་ན། དེ་ནི་འདི་
ལྟར་ཆོས་དེ་དག་དང་། ཤེས་རབ་ཀྱི་ཕ་རོལ་ཏུ་ཕྱིན་པ་དེ་
ལ་གཉིས་སུ་མེད་དེ། གཉིས་སུ་བྱར་མེད་དོ། །དེ་ཅིའི་ཕྱིར་
ཞེ་ན། དེ་ནི་འདི་ལྟར་ཆོས་དེ་དག་ནི་ཐ་དད་དུ་བྱ་བ་
གང་ཡང་ཆོས་ཀྱི་དབྱིངས་སུ་བསྟན་པ་དང་། དེ་བཞིན་
ཉིད་དུ་བསྟན་པ་དང་། ཡང་དག་པའི་མཐར་བསྟན་པ་
དང་། ཆོས་ཐམས་ཅད་དབྱེར་མེད་དོ། །ཞེས་ཡུམ་རྒྱས་
པ་ལས་གསུངས་སོ། །ཞེས་ཏེ། གཞུང་ཚན་ལྔ་པོ་དེ་ཡི་
དོན་མཐར་ཐུག་གི་དོན་སྤྲོས་བྲལ་དུ་སྟོན་པ་དབུ་མ་རིག་

ཚོགས་ཀྱི་དགོངས་པ་དང་ཁྱད་པར་མེད་པས་རྒྱས་པར་
བཤད་མི་ནུས་ལ། སྤང་གཉེན་དེ་བཞིན་ཉིད་རྟོག་དང་། །
འབྲས་བུ་མཚན་འཛིན་བཞི་སེལ་བ། །དེ་ཚེ་ནམ་མཁའི་
སྐུ་ཅན་ལ། །མཚན་གྱི་མེ་ཏོག་རྒྱས་པ་ཡིན། །ཞེས་གསུངས་
པ་ལྟར་སྤང་བྱར་འཛིན་པ་དང༌། གཉེན་པོར་འཛིན་པ་
དང་། དེ་བཞིན་ཉིད་ལ་མཚན་མར་འཛིན་པ་དང་།
འབྲས་བུ་ལ་མཚན་མར་འཛིན་པ་བཞི་དང་བྲལ་བའི་ཚེ།
ཉོན་སྒྲིབ་དང་ཤེས་སྒྲིབ་བག་ཆགས་དང་བཅས་པ་སྤངས་
ནས། ནམ་མཁའ་ལྟ་བུའི་ཆོས་སྐུ་ལ་མཚན་དང་དཔེ་བྱད་
ཀྱི་མེ་ཏོག་རྒྱས་པའི་གཟུགས་སྐུ་འབྱུང་བ་ཡིན་ནོ། །
རྣལ་འབྱོར་པ་ཐ་སྙད་ལ་མི་མཁས་པས་དོན་སྤྱི་གཏན་
ལ་འབེབས་མི་ནུས་ཀྱང་། ཞི་ལྷག་གི་རྣལ་འབྱོར་བསྒོམས་
པས་རང་མཚན་མངོན་དུ་བྱེད་ནུས་པ་ཡིན་ཏེ། མགོན་པོ་
བྱམས་པས། ཐོག་མ་དབུས་མཐའ་མེད་ཅིང་རྣམ་དབྱེར་
མེད། །གཉིས་མེད་གསུམ་བྲལ་དྲི་མེད་རྣམ་རྟོག་མེད། །
ཆོས་དབྱིངས་རང་བཞིན་གང་ཡིན་དེ་རྟོགས་པ། །མཉམ་
པར་བཞག་པའི་རྣལ་འབྱོར་པ་ཡིས་མཐོང་། །ཞེས་

གསུངས་པ་བཞིན་ནོ། །
དྲུག་པ་རང་བྱུང་ལ་སྤང་བླང་མི་བྱ་བར་བསྟན་པ་ནི།
ཤུགས་ལས་བྱུང་ན་གང་ཡང་འདྲ། །སྤང་བར་མི་བྱ་
གཟུང་མི་བྱ། །ཞེས་ཏེ། ཁ་ཅིག་སྟོང་པ་དགྲར་ལངས་ནས་
རང་གི་སྦྱིན་གཏོང་སོགས་བྱེད་བཞིན་དུ་གཞན་གྱི་ལུས་
ངག་གི་དགེ་སྦྱོར་ཁྱད་དུ་གསོད་པ་དང་། རང་ཉིད་མི་
ནག་པ་དང་ཐུན་མོང་གི་དགེ་རྩ་ལམ་འཕྲང་འཆོས་པ་ལ་
སོགས་ལ་འབད་བཞིན་དུ་གཞན་གྱི་རྟེན་གསུམ་བཞེངས་
པ་ལ་སོགས་ལ་ཁྱད་དུ་གསོད་པ་དང་། རང་ཉིད་ཡིག་
དྲུག་བསྐུལ་བ་ཙམ་ལ་འབད་བཞིན་དུ་གཞན་གྱི་ཐོས་
བསམ་རྒྱ་ཆེན་ཁྱད་དུ་གསོད་པ་དང་། རང་ཉིད་སྡོམ་པ་
དང་མ་འབྲེལ་བའི་བར་མའི་དགེ་རྩ་ཙམ་ལའང་བརྩོན་
བཞིན་དུ་གཞན་གྱི་སྡོམ་གསུམ་གྱི་སྲུང་སྡོམ་རྣམ་དག་
ཁྱད་དུ་གསོད་པ་རྣམས་ནི། ཤུགས་འབྱུང་འགག་མེད་ཀྱི་
རྩལ་སྦྱོང་དང་ཚོགས་གཉིས་ཟུང་འཇུག་གི་དགེ་རྩ་སྒྲུབ་
མི་ཤེས་པ་ཡིན་ནོ། །འདིའི་འཕྲོས་ལ་སྙིང་རྗེ་དགྲར་
ལངས་ཞེས་བྱ་བ། གཞན་ཕན་གྱི་ནུས་པ་མེད་བཞིན་དུ།

གཞན་དོན་བྱེད་པ་ཡང་བྱིའུ་ཆུང་དང་། སྟོན་སྐྱེལ་གྱི་
དཔེས་བཀའ་ཚོམས་ཆེན་མོ་ནས་བཀག་པ་ཡིན་ནོ།།དེས་
ན་ལས་དང་པོ་པས། གཞན་དོན་ལས་ལ་མཐུ་མེད་ཀྱང་། །
དེ་ཡི་བསམ་པ་བརྟག་ཏུ་བྱ། །གང་ལ་བསམ་པ་དེ་ཡོད་
པ། །དེ་ནི་དེ་ལ་དོན་གྱིས་ཞུགས། །ཞེས་པ་ལྟར་བསམ་
པས་གཞན་དོན་བྱ་ཞིང་།སྦྱོར་བས་རང་དོན་སྒྲུབ་པ་
ཡིན་ནོ། །ཡང་རྒྱུ་འབྲས་དགྲར་ལངས་ཞེས་བྱ་བ། འཇིག་
རྟེན་པའི་ཡང་དག་པའི་ལྟ་བ་ལས་རྒྱུ་འབྲས་བསླུ་བ་མེད་
པ་ཙམ་གནས། ཀུན་རྫོབ་སྣང་ཙམ་མ་གཏོགས་དོན་ལ་རྒྱུ་
འབྲས་གཉིས་ཀའང་བདེན་པར་མ་གྲུབ་པ་མི་ཤེས་པར་
རྒྱུ་འབྲས་ལ་དངོས་པོ་ཨ་འཐས་སུ་འཛིན་པ་ཡང་ལམ་
སྒྲུབ་པའི་གེགས་ཡིན་པས། དགྲར་ལངས་རྣམ་གསུམ་
སོགས་སུ་མ་སོང་བར་གཤིས་སྐྱེ་མེད་དང་། གདངས་
འགག་མེད་དུ་ཤེས་པས།ཀུན་རྫོབ་ཏུ་གང་ཡང་མི་སྤང་
ཞིང་། དོན་དམ་དུ་གང་ཡང་མི་འཛིན་ལ་མི་གཟུང་བ་ནི་
ཟུང་འཇུག་གི་ལམ་མོ། །
བདུན་པ་འཛིན་པ་བདུད་ཡིན་པས་གང་ལ་ཡང་

གཉེར་མི་བྱ་བར་བསྟན་པ་ནི། གང་ལ་གཅེས་འཛིན་
བདུད་ཡིན་པས། །རང་ལུས་ལ་སོགས་སྣང་སྲིད་ཀུན། །
དབྱེར་མེད་དྲན་པས་དབྱིངས་སུ་བསྐྱུར། །ཞེས་པ་ནི། ལྟ་
བ་རྟོགས་པ་ལ་བདུད་དུ་ཆེ་བས་ཐོགས་བཅས་ཀྱི་ཡུལ་ལ་
འཛིན་པ་སྤང་བའོ། ། བརྒྱད་པ་གཅོད་བརྡ་རུ་བསྟན་པ་ནི། ལྷ་འདྲེ་ལ་
སོགས་གཅོད་ཡུལ་ཀུན། །རྩལ་སྦྱངས་བརྡ་རུ་ཤེས་པར་བྱ།།
ཞེས་པ་ནི། ཐོགས་མེད་བདུད་ལ་བརྟེན་ནས་ཉམས་ལེན་
གྱི་རྩལ་སྦྱོང་པའོ། །
དགུ་པ་ཡུལ་མེད་རང་གྲོལ་དུ་ལ་བཟླ་བ་ནི། ལྷ་ཀླུ་
ནད་རིམས་ཡ་ངའི་བདུད། །དངོས་སུ་གྲུབ་པ་མེད་པས་
ན། །ཡིད་ཡུལ་ཆོ་འཕྲུལ་རང་ཡིན་པས། །ལྷོད་ཀྱིས་གློད་
ནས་གྲོལ་བར་ངེས། །ཞེས་པ་འདིས་ཐམས་ཅད་སེམས་སུ་
ཤེས་ནས། སེམས་འཛིན་མེད་དུ་འཇོག་པར་བསྟན་པ་སྟེ།
འདི་ནས་ཐོགས་བཅས་ཀྱི་བདུད་གཅོད་པའི་བར་མདོར་
བསྟན་པ་དང་བཅས་པས་སྤྱི་དོན་གཉིས་པ་སོང་།
སྤྱི་དོན་གསུམ་པ་སྙེམས་བྲལ་ལྟ་བའི་གདེང་དུ་གསུངས་

པ་ལ་གཉིས་ལས། དང་པོ་ཡུལ་མེད་རང་གྲོལ་དུ་ཐག་
བཅད་པ་ནི། རང་གིས་སྙེམས་ཐག་ཆོད་པ་ལས། །ཕྱི་
རོལ་འགྱུར་བ་གང་ཡང་མེད།། །ཅེས་པའོ། །གཉིས་པ་སྐྱེ་
འགག་མེད་པའི་གདེང་བཅའ་བ་ནི། འགག་མེད་སྣང་
སྲིད་རང་ཡིན་པས། ། །སྐྱེ་མེད་ཡེ་ཤེས་ཀུན་གྱི་གདེང༌། །
ཞེས་པ་སྟེ། དེ་གཉིས་ཀྱིས་སྣང་སེམས་དབྱེར་མེད་དུ་ཐག་
བཅད་པའོ། །
སྤྱི་དོན་བཞི་པ་ཁྱད་འཕགས་ཟུང་འཇུག་ཏུ་བསྟན་པ་
ལ་བཞི་ལས། དང་པོ་གཅོད་ཁྱད་འཕགས་སུ་བསྟན་པ་ནི།
ཟབ་མོའི་གདམས་ངག་ལྟ་བའི་དོན། །རྟོགས་པ་ཁས་ལེན་
མཉམ་པ་ལས། །རྣལ་འབྱོར་སྤྱོད་པ་རྟོགས་པའི་ཁྱད། །
བླང་དོར་གཅོད་ཀྱི་རྩ་བ་འཕགས། །ཞེས་ཏེ། ལྟ་བ་གཉིས་
མེད་ཡིན་བཞིན་དུ་སྤྱོད་པ་བླང་དོར་གཉིས་མེད་དུ་བསྲེ་
བ་ཆོས་ལུགས་གཞན་ལ་མེད་པས་གཅོད་ཀྱི་རྣལ་འབྱོར་
ཁྱད་པར་དུ་འཕགས་པའོ། །
གཉིས་པ་ཐབས་སུ་བསྟན་པ་ནི། གང་ལའང་ཞེན་པ་
གྲོལ་བ་དང་། །ལྟ་སྤྱོད་བསྲེ་བ་ཐབས་སུ་གསུངས། །ཞེས་

ཏེ། ཐ་མལ་པ་རྣམས་ལ་ཞེན་པའི་ཡུལ་དེས་ལྟ་སྤྱོད་བསྲེ་
བའི་ཐབས་འདི་ཤེས་ན་གྲོལ་བའི་གྲོགས་སུ་འགྱུར་བའོ། །
གསུམ་པ་ཐབས་མ་ཤེས་ན་དོན་མེད་པར་བསྟན་པ་ནི།
གང་ཞིག་གཉིས་འཛིན་སྙེམས་དང་བཅས། །རློམ་སེམས་
རྟག་པ་ཡུལ་དུ་གཅོད། །དོན་དང་མི་ལྡན་ཤིན་ཏུ་བླུན། །
ཅེས་པ་ནི་གོ་བར་ཟད་དོ། །བཞི་པ་ཐབས་ངོ་མི་ཤེས་ན་
ངོ་སྤྲད་དུ་བསྟན་པ་ནི། ཡུལ་མེད་ཐབས་སུ་ཤེས་གྱུར་ན། །
ཡུལ་སེམས་ངོ་སྤྲོད་གདམས་ངག་ཡིན། །ཞེས་པའོ། །
སྤྱི་དོན་ལྔ་པ་གནད་གཅེར་ཕོག་ཡིན་ཚུལ་ངོ་སྤྲོད་དུ་
བསྟན་པ་ལ་གཉིས་ལས། དང་པོ་གནས་ལུགས་ལ་གཞག་
ཐབས་བསྟན་པ་ནི། དེ་ཉིད་དོན་ལ་བཞག་ཐབས་ནི། །
འཛིན་མེད་མ་འགགས་ཡིན་པ་ལ། །མ་བཅོས་ལྷུག་པར་
བཞག་པ་དང་། །བདག་འཛིན་བག་ཆགས་སྙེམས་བྱེད་
བདུད། །འཁུ་འཕྲིག་ཉམ་ང་རེ་དོགས་པས། །གཉིས་
འཛིན་འདུ་ཤེས་བཅད་པ་ལས། །ཆེད་དུ་བྱ་བ་གང་ཡང་
མེད། །དོན་དུ་གཉེར་བ་གང་ཡང་མེད། །འཛིན་པ་ཐོང་ལ་
ལྷུག་པར་ཞོག །ཅེས་པ་ནི། ཆེད་དུ་བྱ་བ་ལུས་ངག་ཡིད་

གསུམ་གྱི་རྩོལ་བ་ཐམས་ཅད་སྤོངས་ལ་མ་བཅོས་པར་
ཞོག་ཅིག་པའོ། །གཉིས་པ་ཡིན་ཚུལ་ངོ་སྤྲད་པ་ནི། དུས་
གསུམ་སངས་རྒྱས་དགོངས་པ་ཡང་། །སྙེམས་མེད་ནམ་
མཁའ་ལྟ་བུ་ལ། །གསལ་སྟོང་ཉི་ཟླ་ལྟ་བུ་སྟེ། །བདག་
འཛིན་འདུ་ཤེས་བྲལ་བའོ། །ཞེས་ཏེ། གསལ་སྟོང་ཟུང་
འཇུག་འཛིན་པ་དང་བྲལ་བ་ནི། མཐར་ཐུག་གི་དོན་དུ་
བསྟན་པའོ། །
སྤྱི་དོན་དྲུག་པ་བསྐུལ་འདེབས་ནན་ཏན་དུ་གསུངས་
པ་ལ་གསུམ་ལས། དང་པོ་བདེ་བའི་ཞལ་གདམས་ནི། ཨེ་
མ་ཧོ། ང་མེད་ལམ་དུ་ཞུགས་ན་བདེ། །འཛིན་མེད་གྲོགས་
དང་འགྲོགས་ན་བདེ། །འདྲིས་མེད་ཡུལ་དུ་བསྡད་ན་བདེ།།
རྟེན་མེད་དགོན་པ་བཟུང་ན་བདེ། །ངོ་སྲུང་ཐག་པ་
བཅད་ན་བདེ། །མཐུན་འཇུག་རྩིག་པ་བསྒྱེལ་ན་བདེ། །
འཛིན་པ་ཀུན་དང་བྲལ་ན་བདེ། །ཚོགས་དྲུག་ལྷུག་པར
བཞག་ན་བདེ། ། །དེ་ལྟར་ང་ཡིས་སྨྲས་པ་བཞིན། །རྗེས་
འཇུག་དེ་བཞིན་བསླབ་པར་བྱོས། །ཞེས་པའོ། །
གཉིས་པ་མཚན་ཉིད་ཀྱི་དོན་ཞལ་ཐེམས་སུ་གསུངས་

པ་ལ་གཉིས་ལས། དང་པོ་གདམས་པ་འདི་ཟུང་ཞིག་པར་
བསྟན་པ་ནི། དགོངས་པའི་བཅུད་ཕྱུང་དོན་བསྡུས་པའི། །
ཤེས་རབ་སྐྲ་རྩེའི་ཡི་གེ་འདི། །ཡིད་ལ་ཆོངས་ཤིག་རིགས་
ཀྱི་བུ། །དམ་པར་ཟུང་ཞིག་རིགས་ཀྱི་བུ། །འདི་བཞིན་
བརྗོད་ཅིག་རིགས་ཀྱི་བུ། །སེམས་ཆོས་སྲེས་ཤིག་རིགས་ཀྱི་
བུ། །རྒྱུད་ལ་སྦྱོར་ཅིག་རིགས་ཀྱི་བུ། །གོམས་འདྲིས་གྱིས་
ཤིག་རིགས་ཀྱི་བུ། །ཡུལ་ལ་མ་འཛིན་རིགས་ཀྱི་བུ། འཁུ་
འཕྲིག་ཆོད་ཅིག་རིགས་ཀྱི་བུ། །ཞེས་པའོ། །
གཉིས་པ་སྤང་བླང་མེད་པར་ཐག་ཆོད་ཅིག་པར་
བསྟན་པ་ནི། བྱ་རྩོལ་མེད་ཀྱིས་ངང་ལ་ཞོག །རང་བཞིན་
གནས་ཀྱིས་ཞེ་འདོད་ཐོང་། །རང་བྱུང་ཡིན་གྱིས་བློར་མ་
ལེན། །རང་གྲོལ་ཡིན་གྱིས་རྗེས་མ་བཅད། །རྒྱུ་རྐྱེན་མེད་
ཀྱིས་ལས་མ་བསོགས། །སྐྱེ་མེད་ཡིན་གྱིས་བློས་མ་བཅད། །
འགག་མེད་ཡིན་གྱིས་རྟེན་མ་འཆའ། །ཟང་ཐལ་ཡིན་གྱིས་
རིས་མ་བྱེད། ཁྱབ་གདལ་ཡིན་གྱིས་ཕྱོགས་མ་འཛིན། །
རང་ཉིད་ཡིན་གྱིས་གཞན་མ་རེ། །འཆིང་གྲོལ་མེད་ཀྱིས་
རེ་མ་དོགས། །བཅོས་སུ་མེད་ཀྱིས་རང་བཞིན་སྡོད། །སྒྲུབ་

ཏུ་མེད་ཀྱིས་ཅོག་གེར་ཞོག །བཙལ་དུ་མེད་ཀྱིས་ལྷན་གྱིས་
སྡོད། །འདུ་འབྲལ་མེད་ཀྱིས་དུས་མ་འདེབས། ། སྐྱེ་འཆི་
མེད་ཀྱིས་སྙེམས་མ་འཆང་། །སྒྱུ་མ་ལྟ་བུའི་དགོངས་པ་
ལོངས། །ནམ་མཁའ་ལྟ་བུར་བློ་ཐག་ཆོད། །ཅེས་པའོ། །
གསུམ་པ་གདམས་པ་སྦྱིན་ཡུལ་ལ་གཉིས་ལས།དང་
པོ་སྣོད་ལྡན་བསྟན་པ་ནི། དུས་གསུམ་རྒྱལ་བའི་དགོངས་
པའི་བཅུད། །ང་ཡིས་སྨྲས་པ་སེམས་དགོངས་དོན། ཟབ་
མོ་དོན་གྱི་གདམས་པ་འདི། །རིགས་དང་ལྡན་ཞིང་དམ་
ལ་གནས། །ངང་རྒྱུད་འཇམ་ཞིང་སྤྱོད་ལམ་མཛེས། །སྐྱེ་
འཆིས་འཇིགས་ཤིང་བློ་དང་ལྡན། །ཚིག་ཕྱིར་མི་འབྲངས་
དོན་ལ་མོས། །སྣང་ཕྱིར་མི་འབྲངས་ཉམས་སུ་ལེན། །
དངོས་ལ་མ་ཆགས་སྟོང་པ་བསྒོམ། །དམ་པའི་ཕྱོགས་སུ་
སྲོག་མི་ཕོངས། །ཟབ་མོའི་ལམ་ལ་ངེས་ཤེས་སྐྱེ། །དེ་འདྲའི་
བློ་ལྡན་སྐྱེས་བུ་ལ། །ང་ཡི་རྗེས་འཇུག་རིག་འཛིན་གྱིས། །
ལྷག་མེད་དགོངས་པའི་སྙིང་ཕྱུང་ནས། །སྣོད་ལྡན་བརྒྱུད་
འཛིན་ཡིད་གཅུགས་པའི། །སེམས་ཀྱི་བུ་ལ་སྒོམ་དུ་བཅུག །
ཅེས་པའོ། །གཉིས་པ་སྣོད་དང་མི་ལྡན་པ་ནི། གང་ཞིག་བློ་

དང་མི་ལྡན་ཞིང་། །སྐྱེ་འཆི་མི་འཇིགས་གྲགས་པའི་ཆོས། །
དམ་པར་མི་འཛིན་རློམ་སེམས་ལྡན། །ཉམས་སུ་མི་ལེན་
ཚོང་དཔོག་བྱེད། །རང་སྐྱོན་སྦས་ནས་གཞན་སྐྱོན་རྟོག །
དོན་དང་མི་ལྡན་རང་ཉིད་མཐོང༌།གཡོ་སྒྱུ་གཏོང་ཞིང་
འཛིན་པས་བཅིངས། །འདོད་པས་ཐེབ་ཅིང་དྲེགས་པས་
ནོན། །བཅུད་ལ་མོས་ཤིང་སྣོད་ལ་འཛེམ། ཡོན་ཏན་འོག་
འབྲུ་ཐབས་ཀྱིས་ལེན། །ཁ་གསག་འབྲེལ་གྱི་ཐག་པ་གཅོད།།
ཕ་མྱོས་གསང་གཏམ་ཁྲོམ་དུ་བསྒྲགས།།གོས་དན་རྒྱལ་
མཚན་རྩེ་ལ་ཕྱར། །ནོར་བུ་རིན་ཆེན་གཅལ་དུ་བཀྲམ། །
རིན་ཆེན་ཐིགས་པ་གཏེར་དུ་སྦས།།དེ་ལྟར་བུ་ལ་མི་
བསྟན་པར། །ཤིན་ཏུ་སྦས་ཤིང་གསང་བར་བྱ། །ཞེས་པའོ།།
དེ་ལྟར་རྒྱས་བཤད་སྤྱི་དོན་དྲུག་མདོར་བསྟན་དང་
བཅས་པས་གཞུང་གི་དོན་སོང་ནས། མཇུག་གི་དོན་ལ་
གསུམ་ལས། དང་པོ་གདམས་པའི་མཐར་ཐུག་ཏུ་བསྟན་
པ་ནི། དགོངས་པའི་བཅུད་ཕྱུང་ནས། གདམས་པའི་རྩལ་
སྤྲུགས་པ་བཀའ་ཕ་རོལ་ཏུ་ཕྱིན་པ་བདུད་ཀྱི་གཅོད་ཡུལ་
ལས། ཞེས་པའོ། །གཉིས་པ་མཚན་བཤད་པ་ནི། ཤེས་རབ་

སྐྲའི་རྩེ་མོ་ཞེས་བྱ་བ་ཞེས་ཏེ། ཤེས་རབ་ཀྱི་ཕ་རོལ་ཏུ་ཕྱིན་
པ་ཕྲ་ཞིབ་ཏུ་བསྟན་པས་སྐྲ་རྩེའོ། །རྫོགས་སོ། །ཞེས་བྱ་བ་
ནི་གཞུང་འདི་དབུ་ཞབས་ཚང་བའི་ཐ་ཚིག་གོ །
གསུམ་པ་རྗེས་འཇུག་ལ་སྨོན་ལམ་བཏབ་པ་ནི།ལས་
ཅན་མང་པོ་ལ་ཕན་ཐོགས་པར་གྱུར་ཅིག །ཅེས་སོ། །
དེ་ལྟར་མ་ཉིད་ཀྱི་གསུང་རྣམ་པར་དག་པ་འཕྲི་བསྣན་
མེད་པ་འདི་ལ། ཕ་རོལ་ཏུ་ཕྱིན་པ་བཅུའི་སངས་རྒྱས་ཀྱི་
ལམ་ཐམས་ཅད་ཚང་བ་ཡིན་ཅིང་།འཕགས་ལམ་ཡན་
ལག་བརྒྱད་དུ་ལམ་ཐམས་ཅད་འདུ་བ་ཡིན་ལ། འདི་
ཉིད་གཞུང་འདིར་ངོས་འཛིན་དཀའ་བས་སྣང་བས་ངོས་
འཛིན་ནི་བྱས་པ་ཡིན་ལ། འདི་དག་ལམ་རྒྱ་ཆེ་བས་རྒྱས་
པར་བཤད་ཀྱིས་མི་ལངས་ལ་བཀའ་ཚོམས་ཆེན་མོ་སོགས་
ནས་མ་བསྟན་ཏོ། །བདུད་བཞི་གཅོད་པ་མན་ཆད་བཀའ་
ཚོམས་ཆེན་མོ་སོགས་དང་གནད་གཅིག་ཅིང་ཤིན་ཏུ་ཟབ་
པ་ཡིན་པས་གང་ཟག་རྟོགས་པ་དང་ལྡན་པ་རྣམས་ཀྱིས་
ནི་གོ་བར་སླ་ལ་བློ་དམན་པ་རྣམས་ཀྱིས་བཤད་ཀྱང་གོ་
མི་ནུས་པས་ཞིབ་ཏུ་བཤད་པའི་རྩོལ་བ་མ་བྱས་སོ། ། ཀུན་

ལ་ཕན་བདེའི་དགའ་སྟོན་འགྱེད་མཛད་མ། །དབྱིངས་ཀྱི་
དཔལ་མོ་ལབ་ཀྱི་སྒྲོན་མའི་གསུང་། །ཟབ་དང་རྒྱ་ཆེན་
ཚོགས་གཉིས་འབྱོར་པའི་ནོར། །མཁའ་མཉམ་འགྲོ་བའི་
དབུལ་བ་སེལ་ཕྱིར་སྤེལ། །གནས་སྐབས་སུ་ཡང་འགལ་
རྐྱེན་རླུང་འཚུབས་རྣམས།།གཉིས་མེད་ཡེ་ཤེས་མེ་ཡི་
གྲོགས་གྱུར་ནས། །གཉིས་འཛིན་འཁྲུལ་བའི་བུད་ཤིང་མ་
ལུས་པ། །ཉམས་དང་རྟོགས་པའི་སྣང་བར་འབར་གྱུར་
ཅིག །ལས་ཉོན་མུན་པ་མཁའ་ལ་སངས་པ་དང༌། །ཕན་
བདེའི་ཚ་ཟེར་དབྱིངས་སུ་རྒྱས་པ་དང༌།།སྙིགས་དུས་
འགྲོ་ལ་མཉམ་དུ་འབྱུང་བ་དང༌། །ཆོས་སྤྱོད་བཅུ་ཡི་རྩེ་
འཇོར་རོལ་པར་ཤོག། །།ཤུ་བྷམ། །

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་
མན་ངག་ཡང་ཚོམས་ཞུས་ལན་མ་
བཞུགས་སོ། །
ཨེ་མ་ཧོ། མ་མི་མིན་ཡེ་ཤེས་མཁའ་འགྲོ་མ། ། རྡོ་རྗེ་
དབྱིངས་ལ་ཕྱག་འཚལ་ལོ།།མི་ལུས་ཐོབ་པ་ཇི་ལྟར་
དཀོན། །ཞུས་པས། སེམས་ཅན་གཞན་གྱི་ལུས་མཐོང་ན། །
མི་ལུས་ཐོབ་པ་མེད་པ་ཙམ།ཁ་འཐོར་ཙམ་གྱི་ལུས་
མཐོང་ན། །མི་ལུས་ཐོབ་པ་སྲིད་པ་ཙམ། །སེམས་ཅན་
གཞན་ལ་བལྟས་པ་ན། །འཁོར་ལོས་སྒྱུར་རྒྱལ་ལས་ཀྱང་
དཀོན། །གསུངས། དམ་ཆོས་བྱེད་པ་ཇི་ལྟར་དཀོན། །ཞུས་
པས། མཐའ་འཁོབ་ཡུལ་གྱི་མི་རྣམས་དང་། །ཆོས་མ་དྲན་
ལ་ཚད་བཙུགས་ན། །དམ་ཆོས་བྱེད་པའི་མི་རྣམས་ནི། །ཨུ་
དུམ་ཝ་ར་ལས་ཀྱང་དཀོན། །གསུངས། སྡིག་པ་བྱེད་པ་ཇི་
ལྟར་ལགས། །ཞུས་པས། སྡིག་ལ་སྤྱོད་པའི་མི་རྣམས་ནི། །
བུ་ཆུང་མེ་ལ་འཇུ་བ་དང་། །གླེན་པ་བཙན་དུག་ཟ་བ་
དང་། །སྨྱོན་པ་གཡང་ལ་མཆོང་བ་དང༌། །འདྲེ་ཅན་རང་

སྲོག་གཅོད་པ་འདྲ། །རང་སྡུག་རང་གིས་ཉོས་པ་ཡིན། །
བསྐལ་པར་བདེ་བ་ཐོབ་མི་འགྱུར། །གཏན་དུ་སྐྱེ་ཤིའི་
འདམ་ན་གནས། །ལས་སུ་སྡུག་བསྔལ་ལས་ལ་སྤྱོད། །ཟོ་
ཆུན་ཁྱུ་མོ་ཇི་བཞིན་འཁོར། ། སྔ་མའི་རྣམ་སྨིན་མ་ཟད་
པར། །ཕྱི་མའི་ལས་ངན་སྒྲིབ་པ་གསོག །དེ་བས་སྡིག་པ་
བྱེད་པ་ནི། །ཤིན་ཏུ་བླུན་པ་ཡིན་པར་གསུངས། །གསུངས།
དད་པའི་ཡོན་ཏན་ཇི་ལྟར་ལགས། ཞུས་པས། དད་པ་
ཞིང་ས་གཤིན་པོ་འདྲ། །དད་པ་འཚོ་བྱེད་མཁས་པ་འདྲ། །
དད་པ་བུད་མེད་མཛངས་དང་འདྲ། །དད་པ་འབྲི་མོ་
བཟང་དང་འདྲ། ། །དད་པ་གཡང་མོ་ལུག་དང་འདྲ། །དེ་
རྣམས་ཡོད་པའི་མི་རྣམས་ལ། །དགོས་འདོད་ཐམས་ཅད་
འབྱུང་བ་བཞིན། །དད་དང་ལྡན་པས་དེ་བཞིན་འབྱུང་། ། །
གསུངས། དད་པ་ཆེ་བ་བརྩོན་འགྲུས་ཆུང་ན་ཇི་ལྟར་
ལགས། ཞུས་པས། དད་ལྡན་བརྩོན་འགྲུས་ཆུང་བ་ནི། །གྱི་
ལིང་སྒྲོག་ཏུ་ཆུད་པ་འདྲ། །ཞིང་བཟང་སོ་ནམ་ཆགས་པ་
འདྲ། །ཆང་ལ་ཕབ་འདེགས་བརྗེད་པ་འདྲ། །རྒྱུ་ལ་ཡོད་
ཀྱང་རྐྱེན་མེད་པས། །དད་པ་ཆེ་ཡང་ཐ་མལ་ལས། །

འཕགས་པར་མི་ནུས་དོན་ཆུང་འགྱུར། །གསུངས། དད་པ་
དང་བརྩོན་འགྲུས་འཛོམས་ན་ཇི་ལྟར་ལགས། ཞུས་པས།
དད་པ་ཞིང་ས་གཤིན་པོ་ལ། །བརྩོན་འགྲུས་སོ་ནམ་བྱས་
གྱུར་ན། །བླ་མེད་བྱང་ཆུབ་ཐོབ་པར་འགྱུར། །མི་ལུས་དོན་
དང་ལྡན་པར་འགྱུར། །རང་ལ་རང་དྲིན་ཆེ་བར་འགྱུར། །
གཏན་གྱི་སོ་ནམ་ཟིན་པར་འགྱུར། །གསུངས། ཆོས་ཐམས་
ཅད་ཀྱི་མཆོག་ཏུ་གྱུར་པ་གང་ལགས། ཞུས་པས། རྫོགས་
པའི་སངས་རྒྱས་ཐམས་ཅད་ཀྱིས་གསུངས་པའི་བཀའ་
ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་འདི། ཆོས་
ཐམས་ཅད་ཀྱི་ནང་ནས་མཆོག་ཏུ་གསུངས། གསུངས། དེ་
ཉམས་སུ་བླངས་པ་ལ་ཡོན་ཏན་ཇི་ལྟ་བུ་ལགས། ཞུས་
པས། ས་དང་ལམ་ལ་མ་བགྲངས་པར། །དམིགས་མེད་
དོན་ལ་གང་འཇོག་པ། །བདུད་རྣམས་ཟིལ་གྱིས་ནོན་པར་
འགྱུར། །མཚན་མ་ཡིད་ལ་མ་བྱས་ན། །ས་ལམ་རིམ་གྱིས་
མ་སྦྱངས་ཀྱང་། །ཡུམ་ཆེན་ཀློང་ན་གནས་པར་འགྱུར། །
ཡུམ་ཆེན་དེ་ཡི་དོན་རྟོགས་ནས། །རྩོལ་བའི་ནད་རྣམས་
ཞི་བར་འགྱུར། །རྩོལ་བ་བྲལ་བ་དེ་ཡིས་ནི། །དུས་གསུམ་

སངས་རྒྱས་གདུང་ཟིན་ནས། །སྐྱེ་མེད་ས་ལ་གནས་པར་
འགྱུར། །དམིགས་མེད་བསམ་མེད་བརྗོད་དང་བྲལ། །མ་
བཅོས་སྐྱེ་མེད་འགག་མེད་ལ། །རང་བཞིན་གྱིས་ནི་འོད་
གསལ་བ། །དུས་གསུམ་སངས་རྒྱས་འབྱུང་བའི་ཡུམ།
ཉིད་ཡིན་ནོ་གཞན་ན་མེད། །དེ་ཡི་ངང་ལ་གནས་པ་ནི། །
ཡུམ་ཆེན་ཀློང་ན་གནས་པ་ཡིན། །མཚན་མའི་དགེ་བ་ཅི་
བྱས་ཀྱང་། །འཁོར་བ་ཡུན་རིང་གནས་པ་ཡིན། །སྐྱེ་འཆི་
མེད་པའི་ས་མི་ཐོབ། །ཅེས་གསུངས་སོ། །དམིགས་མེད་
ངང་ལ་ཇི་ལྟར་བཞག །བདུད་ཅེས་བྱ་བ་ཇི་ལྟ་བུ། །ཞུས་
པས། ཅི་ཡང་ཡིད་ལ་མི་བྱེད་ན། །དམིགས་མེད་ངང་ལ་
བཞག་པ་ཡིན། །ཡིད་བྱེད་བྲལ་བའི་དོན་དེ་ལ། །ཞེ་
འདོད་དམིགས་པས་མ་བཅོས་ན། །ངེས་པར་དམིགས་
མེད་བསྒོམ་པ་ཡིན། །ཞེས་གསུངས་སོ། ། །དེ་
བདུད་ཀྱི་བྱེ་བྲག་བསྟན་པ་ནི། ཐོགས་བཅས་བདུད་
དང་ཐོགས་མེད་བདུད། །དགའ་བྲོད་བདུད་དང་སྙེམས་
བྱེད་བདུད། །རང་ལས་བྱུང་ནས་རང་ལ་གནོད། །དཔེར་
ན་སྲིན་གྱི་ཁ་ཆུ་བཞིན། །གསུངས། ཐོགས་བཅས་བདུད་

དེ་གང་ལ་བགྱི། །ཞུས་པས། མིག་གི་དབང་པོ་གཟུགས་ལ་
ཐོགས། །གཟུགས་སྡུག་མི་སྡུག་རང་བཞིན་གྱིས། །ཆགས་
སྡང་གཉིས་སུ་བཟུང་བས་བདུད། །གཉིས་སུ་འཛིན་པའི་
སེམས་ཉིད་ལ། གཞི་རྩའི་ངོ་བོ་མ་གྲུབ་པས། །རྩ་བྲལ་ངང་
དུ་རང་བཞག་ན། གཟུགས་ལ་ཐོགས་པ་ཟིལ་གནོན་པས། །
སླར་ཡང་ཡེ་ཤེས་ཉིད་དུ་འགྱུར། །གཟུགས་ནི་མ་བཅིངས་
མ་གྲོལ་བཀའ་དང་མཐུན། །རྣ་བའི་དབང་པོ་ལ་སོགས་
པ། །གོང་དུ་བསྟན་པ་བཞིན་དུ་འོང༌། །ཐོགས་བཅས་
བདུད་དུ་བསྟན་པ་ཡིན། །ཕྱི་ཡི་བདུད་དུ་ཤེས་པར་བྱ། །
དངོས་པོའི་ཡུལ་དུ་མི་སྣང་བར། །ཞེ་ལ་གནག་པ་འཆང་
བ་དང་། །ཡུལ་མེད་ཡིད་ལ་འདོད་པ་དང༌། །གདམས་
ངག་མེད་པར་རྨུགས་པ་དང༌། །ཞར་ལ་རང་རེ་མཐོང་བ་
དང༌། །ཕྲག་དོག་ཞེ་ལ་འཇོག་པ་དང༌། །ལྷ་འདྲེ་ཡིད་ལ་
བྱེད་པ་དང་། །ཐོགས་པ་དངོས་སུ་མི་སྣང་ཡང་། །ཡིད་ལ་
གནོད་པ་བསྐལ་བས་ན། །ཐོགས་མེད་བཞིན་དུ་བདུད་དུ་
འབྱུང་། །གསུངས། བདུད་རྣམས་ཟིལ་གྱིས་མནན་ན་
ཉམས་སུ་ཇི་ལྟར་བླང༌། །ཞུས་པས། ཨེ་མ་ཧོ། ང་ཡི་

གདམས་པའི་གནད་འདི་ཡང་། །འགྱུར་བ་ཅི་བྱུང་ཅི་
ཤར་ཡང་། །ཆེད་དུ་གང་ཡང་མ་བྱས་ན། །ཐོགས་མེད་
བདུད་རྣམས་ཟིལ་གྱིས་གནོན། །ཡིད་ཡུལ་བྱུང་བ་བདུད་
ཡིན་ཏེ། །གཟུང་དུ་འཛིན་པ་སྣ་ལེན་ཡིན། །གཟུང་དུ་མ་
འཛིན་རིགས་ཀྱི་བུ། །བྱུང་ཚོར་མ་འགེགས་རིགས་ཀྱི་བུ།
ལུས་སེམས་མ་བཅོས་རིགས་ཀྱི་བུ། །འདུ་ཤེས་མ་འཇུག་
རིགས་ཀྱི་བུ། །དེ་ལྟར་ཁྱོད་ཀྱི་ཉམས་བསྐྱངས་ན། །བདུད་
རྣམས་ཟིལ་གྱིས་གནོན་པར་འགྱུར། །གསུངས། བདུད་
ཀྱི་རྟོག་པ་ཇི་ལྟར་འཇོམས། །སྙེམས་ཀྱི་ཐག་པ་ཇི་ལྟར་
བཅད། །ཞུས་པས། གང་ལ་དགའ་ཞིང་བྲོད་པ་དེ། །
དམིགས་སུ་མེད་པས་མ་ཟིན་ན། །ཕ་རོལ་ཕྱིན་པའི་དོན་
མིན་པས། །བདུད་ཀྱི་དབང་དུ་སོང་བ་ཡིན། །ད་ལྟ་རང་
རེ་བདུད་ཡིན་ཏེ། །རང་བཞིན་ཙམ་ན་བདུད་ཀྱང་གནས།།
རང་ལ་རང་བཞིན་མ་གྲུབ་པས། །དེ་བཞིན་བདུད་ཀྱང་
འགྲུབ་མི་འགྱུར། །གཞི་རྩ་མེད་པའི་ཆོས་ཉིད་ཀྱིས། །རང་
གི་འཛིན་པ་ཟིལ་མནན་ན། །བདུད་རྣམས་ཐམས་ཅད་
ཟིལ་གནོན་ཏེ། །མྱ་ངན་ཀུན་ལས་འདའ་བར་འགྱུར། །

དགའ་བྲོད་སྐྱེ་མེད་རང་སར་དག །ངར་འཛིན་ཞེན་མེད་
རང་སར་གྲོལ། །རྣམ་རྟོག་རང་བཞིན་ཉིད་ཀྱིས་སྟོང་། །དེ་
ལྟར་དགོངས་ཤིག་རིགས་ཀྱི་བུ། །བདག་ཉིད་ཆོས་སྐུ་ཡིན་
ཤེས་ན། །བདུད་ཀྱི་རྟོག་པ་ཆོམ་པ་ཡིན། །སྙེམས་བྱེད་
སྙེམས་བྱ་ཞེས་བྱ་བ། །ཕྱི་ནང་ཐམས་ཅད་རང་སྙེམས་
ཡིན། །སྣང་སྲིད་འཁོར་འདས་རང་སེམས་ཡིན། །ལྷ་དང་
འདྲེ་ལ་སོགས་པ་ཡང་། །དེ་ཡང་རང་གི་སྙེམས་བྱེད་ཡིན༎
སྙེམས་ཀྱི་རྒྱུ་འགྲུལ་ཆད་ཙམ་ན། །བླ་ན་མེད་པའི་བྱང་
ཆུབ་ཡིན། ། །དྲན་པ་འགག་པ་མ་ཡིན་གྱི། །ཐམས་ཅད་
སྙེམས་ཙམ་ཡིན་ཤེས་ན། །སྙེམས་ཆས་ཆོས་ཀྱིས་ཟུང་མི་
ཐུབ། །མ་ཐུབ་པ་རུ་བཞག་ཙམ་ན། །བདུད་རྣམས་ཟིལ་
གྱིས་གནོན་པར་འགྱུར། །འཇིག་རྟེན་ཆོས་རྣམས་ཐམས་
ཅད་ལ། །ཡིད་ཀྱི་རྟོགས་པ་མ་འགྱུས་ན། །སེམས་ཀྱི་ཐག་
པ་ཆོད་པ་ཡིན། །རིགས་ཀྱི་བུ་ཡིས་དེ་དགོངས་ན། །བདུད་
རྣམས་ཟིལ་གྱིས་གནོན་པར་འགྱུར། །རྩོལ་པ་མ་ལུས་སྤང་
བར་འགྱུར། ། རྩོལ་བྲལ་ངང་ལ་གནས་པར་འགྱུར། །ཇི་
བཞིན་དགོངས་ལ་གནས་པར་འགྱུར། །ཞེས་གསུངས་སོ། །

གཉན་སར་འགྲིམ་པ་ཇི་ལྟར་ལགས། ཞུས་པས། ཨེ་མ་
ཧོ། ཐོག་ཏུ་བྱུང་བའི་རྐྱེན་ངན་དེ། །ཆོས་ཀྱི་གྲོགས་སུ་འགྲོ་
བ་དཀའ། །དང་པོ་གདམས་ངག་རློམ་སེམས་ཀྱིས། །
གཉན་ས་ལ་སོགས་འགྲིམ་ཙམ་ན། །རྐྱེན་གྱི་དབང་དུ་མི་
འགྱུར་བ། །གདམས་ངག་གྲོགས་སུ་འགྱུར་བར་ངེས། །
སེམས་དང་ལུས་ལ་ཕོངས་པ་དང་། །སྲོག་ལ་བར་ཆད་
བྱུང་དོགས་ན། །ཉམས་སུ་བླངས་པས་རིག་པ་ཆུན། །
རིག་པ་ཆུན་པས་ཉམས་མྱོང་སྐྱེ། །དེ་ལྟར་ཉམས་དང་
ལྡན་ཙ་ན། །ཐོག་ཏུ་བྱུང་བའི་རྐྱེན་ལ་ཡང་། །ཤུགས་ཀྱིས་
རང་དབང་ཐོབ་པར་འགྱུར། །རྐྱེན་གྱིས་ཆོས་ཀྱི་བསྐུལ་
འདེབས་བྱེད། །དེ་བས་གཉན་ས་འགྲིམ་པ་གཅེས། །
གཉན་ས་འགྲིམ་ཞིག་རིགས་ཀྱི་བུ། །དེ་ལྟར་རྟོག་པ་ཁལ་
བཀལ་བས། །བདག་ལ་འདྲེ་བདུད་བྱུང་དོགས་པའི། །
རྟོག་པ་ངང་གིས་འགག་པར་འགྱུར། །དོགས་པ་མེད་པའི་
སེམས་ཉིད་ལ། ། སྣ་སུན་མེད་པར་འདྲེ་མི་འབྱུང༌། །དེ་
བཞིན་རྟོག་པ་ཐམས་ཅད་འགགས། །རྒྱ་ལ་སྐྱེས་ཀྱང་
ཉམས་ལེན་གྲོགས། །གསུངས། ལྟ་བའི་བལྟ་ཚུལ་ཇི་ལྟར་

ལགས། ཞུས་པས། སེམས་ལ་གཉིས་སུ་མ་མཆིས་པས། ། 
བལྟ་རུ་མེད་པའི་ཚུལ་གྱིས་བལྟ། །བལྟས་པས་རང་གི་
སེམས་མི་མཐོང་། །མ་མཐོང་བ་ཉིད་ཆོས་ཉིད་ཡིན། །
མཐོང་བས་ཆོས་ཉིད་དོན་མ་ཡིན། །དེ་བས་བལྟ་བར་བྱ་
བ་ནི། །རྡུལ་ཙམ་ཡོད་པ་མ་ཡིན་ནོ། །གསུངས། གཉན་ས་
འགྲིམས་པའི་དུས་སུ་ནི། །སེམས་ཉིད་བཞག་ཐབས་ཇི་
ལྟར་བཞག །ཞུས་པས། ཨེ་མ་ཧོ། རིགས་ཀྱི་བུ། ལུས་ནི་རོ་
ཡི་ཚུལ་དུ་བཞག །བདག་པོ་མེད་པའི་ཚུལ་དུ་བཞག །
སེམས་ནི་ནམ་མཁའི་ཚུལ་དུ་བཞག །མར་མེ་རླུང་གིས་མ་
བསྐྱོད་བཞིན། གསལ་ལ་མི་རྟོག་ཚུལ་དུ་བཞག །རྒྱ་མཚོ་
རླུང་གིས་མ་བསྐྱོད་བཞིན། །མེར་རེ་དྭངས་པ་བཞིན་དུ་
བཞག །ཀྱེ་རིགས་ཀྱི་བུ། ཤེས་པ་བརླིང་བར་བཞག་
པ་ཡིན་ནོ། །རྩོལ་བའི་བྱ་བྱེད་མེད་པར་རང་ལུགས་སུ་
བཞག་པ་ཡིན་ནོ། །
སེམས་ཉིད་རང་བཞིན་མེད་པས་བསྒོམ་མི་བསྒོམ་གྱི་
འཛིན་པ་མ་ཞུགས་པར་བཞག་པ། སྐྱེ་མེད་བྱ་བ་དང་
བྲལ་བ་ཡིན་པས་ལྷོད་ཀྱིས་གློད་ནས། ཁོངས་ཤིགས་ཀྱིས་

བཤིག་ལ། ཆོས་ཉིད་རྟོག་པ་དང་བྲལ་བ་ཡིན་པས་རྩིས་
གདབ་གང་ཡང་མ་ཞུགས་པར། ཆོས་ཉིད་སྐྱོན་ཡོན་
གཉིས་ལས་འདས་པ་ཡིན་པས། སྐྱོན་ཡོན་གང་ལ་མི་
བསམས་པར། རེས་འགའ་མི་མགོ་སྐམ་པོ་ལྟར་དབང་པོ་
སྒོ་ལྔ་ཧར་བར་བཞག་པ་ཡིན་ནོ། །ཡང་བུ་ཆུང་གཉིད་
ལོག་པ་བཞིན་ལྷན་ནེ་ཉལ་ལེར་བཞག་གོ །ཆོས་ཉིད་
ཆགས་པ་དང་བྲལ་བ་ཡིན་པས། སྐར་མདའ་མ་སྐྱེས་པས་
མདའ་འཕངས་པ་བཞིན་དུ་ཤེས་པ་རྒྱང་ངེར་གཏད་ལལ་
བཞག་པ་ཡིན་ནོ། །འཁོར་བ་ལས་གྲོལ་བ་ཙམ་ལས་
སངས་རྒྱས་དོན་ལ་མེད་པས་གཡས་མེད་དུ་བཞག་པ
ཡིན་ནོ། །དོན་མེད་དུ་བཞག་པ་ཡིན་ནོ། །ཞིག་པོའི་ཚུལ་
དུ་བཞག་པ་ཡིན་ནོ། །དགའ་དང་མི་དགའི་གཟའ་གཏད་
མེད་པའི་ཚུལ་དུ་བཞག་པ་ཡིན་ནོ། །གླེན་ཐོམ་མེ་བཞག་
པ་ཡིན་ནོ། །ལར་བཞག་ཅེས་ཏེ་ཆེད་དུ་མི་རྟོག །གདམས་
ངག་གི་གནད་ཀྱིས་ཟིན་ན། གང་ལྟར་བཞག །ཇི་ལྟར་
བྱས་ཀྱང་མ་ཡིན། · ཡང་ན་དོན་རྩ་བ་དང་བྲལ་བའི་གོ་
བས་མ་ཟིན་ན་ཇི་ལྟར་བཞག་ཀྱང་མ་ཡིན་ནོ། །འོན་ཀྱང་

དེ་ལྟར་བསླབ་བོ། ། རིགས་ཀྱི་བུ་དེ་ལྟར་དུ་གོ་བར་གྱིས་
ཤིག་གསུངས། སྤྱོད་པའི་སྤྱད་ཐབས་ཇི་ལྟར་སྤྱད། །ཞུས་
པས། དོན་ལ་སྤྱོད་རྒྱུ་མི་དམིགས་ཏེ། །རྐྱེན་སྣ་འཁོར་བའི་
རང་སྤྱོད་ནི། རྟོག་མེད་ཕག་པ་བཞིན་དུ་སྤྱད། །རྩིས་མེད་
ོ སྨྱོན་པ་བཞིན་དུ་སྤྱད། །སྙེམས་བྱེད་རྟོག་པ་བྱུང་བ་ན། །
བྱིས་པ་མགོ་ཐུག་བྱེད་པ་བཞིན། །སླར་ཡང་དེ་ཡི་ཐོག་ཏུ་
སྐྱུར། །རྐྱེན་སྣང་རྩལ་ཤར་ཅི་བྱུང་ཡང་། །རང་གྲོལ་
དགོངས་པས་ཟིན་པར་སྤྱད། །འདི་སྤྱད་ཁོ་ནའི་ཕྱོགས་མ་
བཙལ། །འདི་ཁ་ཡིན་གྱི་གདམས་པ་མེད། །འོན་ཀྱང་
འདི་ལ་སྤྲོས་པའི་གཏམ་མི་བཏང་། །སེམས་ལ་ས་ཟིན་མི་
བདོག་པས། །འཇིག་རྟེན་དགའ་བྲོད་བདུད་ཀྱིས་ཁྱེར། །
སྤྲོ་བ་སྐྱེད་པའི་ཆོས་གཏམ་བཏང་། །ཉམས་དང་སྦྱར་
བའི་གླུ་ཆུང་བླང༌། ། ཅི་བྱ་སྙམ་པའི་སྐྱོ་བ་བསྐྱེད། །ག་ན་
འདུག་ཀྱང་འབོལ་ལེ་བ། །ཡིད་ལ་མི་བྱེད་པ་ལ་ཞོག །ཡི་
མུག་པ་ཡི་སེམས་བཞིན་དུ། །ང་ལ་ཅིས་ཀྱང་བྱ་རྒྱུ་མེད། །
ང་ལ་སུས་ཀྱང་དགོས་པ་མེད། །ཆེད་དུ་བྱ་བ་ཀུན་བཞག་
ནས། །བག་ཆགས་ཀུན་ལས་གྲོལ་བར་འགྱུར་ཞེས་

གསུངས་སོ། །གཅོད་ཅེས་བྱ་ཇི་ལྟ་བུ། །ཞེས་ཞུས་པས། ཀྱེ་
རིགས་ཀྱི་བུ། ཐམས་ཅད་སེམས་སུ་གཅོད་པ་ཡིན།
སེམས་ནི་སྙེམས་སུ་གཅོད་པ་ཡིན། །སྙེམས་སུ་མ་འདུས་
གང་ཡང་མེད། །སྙེམས་བྱེད་ཙམ་དུ་གོ་ཙམ་ན། །དཔེར་ན་
ཁང་སྟོང་རྐུན་མ་བཞིན།  །ངོ་ཤེས་ཙམ་གྱིས་ཟུངས་མ་
ཐུབ། །གོ་བ་ལོང་བར་བྱ་བ་ལས་ཆེད་དུ་དོན་ལ་སྤྱད་དུ་
མེད། །མི་ཕོད་བརྫི་བས་གཅོད་དུ་གསུངས། །ཞེས་
གསུངས་སོ། །མི་ཕོད་བརྫི་བ་ལ་དོན་མཆིས་སམ། ཞེས་
ཞུས་པས། སྐྱིད་ལ་འབྲལ་བར་མི་ཕོད་དང་། །སྡུག་ལ་སྤྱོད་
པར་མི་ཕོད་དང་། །ལྷ་ལ་མི་ཕོད་མི་ཕོད་དང༌། །འདྲེ་ལ་
ལུས་སྐྱུར་མི་ཕོད་དང་། །རང་ཁྱིམ་སྤོང་བར་མི་ཕོད་དང་།།
གཉན་ས་འགྲིམས་པར་མི་ཕོད་དང༌། །ནད་དང་རིམས་
ལ་སོགས་པ་ལ། །མི་ཕོད་བཞིན་དུ་ཐོག་བརྫིས་ན། །རོ་
སྙོམས་སྤྱོད་པ་ཁྱད་པར་འཕགས། །ཀུན་ཀྱང་ཡོན་ཏན་
མཉམ་པར་འགྱུར། །དགག་སྒྲུབ་རྟོག་པ་ཆུང་བར་འགྱུར། །
དགག་སྒྲུབ་མེད་པའི་དོན་རྟོགས་ན། །བཏང་སྙོམས་ཆེན་
པོའི་ངང་བཞག་གོ །ཅེས་གསུངས་སོ། །གཞན་ལ་བྱིན་

རླབས་ཇི་ལྟར་བགྱིད། །ཅེས་ཞུས་པས། དང་པོ་ཕྱི་ཡི་བྱིན་
རླབས་ནི། །ཉམས་དབྱངས་གླུ་ཆུང་བླང་བ་དང་། །སྤྱོད་
ལམ་བརླིང་བར་བྱས་པ་ཡིས། ། གཞན་མོས་སྐྱེས་ལ་བྱིན་
རླབས་འབྱུང་། །ནང་གི་བྱིན་རླབས་བྱ་བ་ནི། །འདྲེ་དང་
ནད་པ་རང་གི་སེམས། །གཉིས་མེད་གཅིག་གི་ངང་བཞག་
པས། །སྡུག་བསྔལ་ཞི་བའི་བྱིན་རླབས་འབྱུང་། །གསང་
བའི་བྱིན་རླབས་བྱ་བ་ནི། །བྱིན་ནི་འགྱུར་བ་མེད་པ་ཡིན། །
རླབས་ནི་འགག་མེད་ཤུགས་ལས་བྱུང་། །ཆོས་ཉིད་སྙེམས་
དང་བྲལ་ནས་ནི། ། རྩོལ་བྲལ་ཆེན་པོའི་ངང་བཞག་ན།
བྱིན་རླབས་འབད་པ་མེད་པར་འབྱུང༌། །འབད་པ་དང་
བཅས་བྱིན་རླབས་ནི། །བྱིན་དང་མི་ལྡན་ནུས་པ་ཆུང་། །
གཞན་དོན་བྱས་ཀྱང་སྒྲིབ་པ་འབྱུང་། །ཞེས་གསུངས་སོ། །
རང་ན་ཚ་བྱུང་ན་ཇི་ལྟར་བགྱི། །ཞུས་པས། ལུས་པོ་
གཏུབས་ལ་ཚོགས་སུ་འབུལ། །རྣམ་རྟོག་ཆོས་ཉིད་གཏེར་
དུ་སྦ། །དེ་ཡང་ལན་གྲངས་མང་དུ་བྱ། །སོས་ན་དགའ་
བའི་སེམས་མི་བསྐྱེད། །རྐྱེན་སྣང་ན་ཚ་ཅི་བྱུང་ཡང༌། །
རྩལ་སྦྱོང་རེ་རེ་ཤེས་པར་བྱ། །རྐྱེན་བྱང་གྲོགས་སུ་མ་གོ་

ན། །ལྟ་བ་མཐོ་ཡང་དབྱིངས་གོལ་ཟིན། །སེམས་སྟོང་ཙམ་
ལ་རློམ་པ་དེ། །དེ་ནི་གསང་བའི་བདུད་ཀྱིས་ཟིན། །ཞེས་
གསུངས་སོ། །
གདམས་ངག་འདེབས་པ་ལན་རེ་འོང་ངམ་མི་འོངས་
ཞུས་པས། །ལན་ཅིག་སྐལ་ལྡན་བློ་རྣོན་འགའ། །སྔོན་
གྱི་སྦྱངས་པའི་ལས་ཅན་ཡིན། ། དེ་མིན་ནན་ཏན་བྱ་བ་
གཅེས། །དམ་པའི་ཆགས་ཕྱིར་འབྲེང་བ་གཅེས། །གདམས་
ངག་ཁོང་དུ་ཆུད་པར་གྱིས། །གོ་བ་གཏིང་དུ་མ་ལོན་པར། །
ཚིག་ཉན་ཙམ་ལ་ཐག་མ་བཅད། །དེ་ལྟར་དགོངས་ཤིག་
རིགས་ཀྱི་བུ། །གསུངས་མིན་ཡེ་ཤེས་མཁའ་འགྲོ་མ། །
སངས་རྒྱས་བྱ་བར་ཇི་ལྟར་ལགས། །དེ་རུ་འགྲོ་ལུགས་ཇི་
ལྟར་འགྲོ། །ཞེས་ཞུས་པས། །སངས་རྒྱས་བྱ་བའི་ཡིན་ཚུལ་
ནི། །རྣམ་རྟོག་འཛིན་པ་ཀུན་སྤངས་ནས། །སྐྱེ་མེད་རང་
བཞིན་ཡེ་སངས་རྒྱས། །སངས་རྒྱས་ཞེས་ནི་དེ་ལ་བཏགས།།
དེ་རུ་འགྲོ་ལུགས་བསྟན་པ་ནི། །སངས་རྒྱས་བྱ་བའི་
མཚོན་པ་ནི། །འཁོར་བ་འཇིག་པའི་ཐབས་སུ་བསྟན། །
སངས་རྒྱས་སྐྱེ་མེད་བླ་དྭགས་ཡིན། །སྔ་རབས་འདས་པ་

རྣམས་ཀྱིས་ཀྱང་། །འཛིན་པ་རང་ས་གྲོལ་པ་ལས། །སངས་
རྒྱས་ས་ལ་ཕྱིན་པ་མེད། །ད་ལྟར་བཞུགས་པ་རྣམས་ཀྱིས་
ཀྱང་། །འཛིན་པ་རང་ས་གྲོལ་པ་ལས། །སངས་རྒྱས་ས་ལ་
འགྲོ་རྒྱུ་མེད། །སླད་ནས་བྱོན་པ་རྣམས་ཀྱིས་ཀྱང་། །སངས་
རྒྱས་ས་ལ་འགྲོ་མ་མནོས། །བྱིས་པའི་བློ་ཕྱིར་མ་འབྲངས་
ཤིག །སངས་རྒྱས་ཐོབ་ཕྱིར་མ་བྱེད་ཅིག །སྐྱེ་མེད་དམིགས་
པར་མ་བྱེད་ཅིག །འཁོར་བར་དོགས་པ་མ་བྱེད་ཅིག །
རྣམ་རྟོག་ཟུངས་སུ་མ་འཛིན་ཅིག །མི་རྟོག་སྒོམ་པར་མ་
བྱེད་ཅིག །ཡེ་ནས་སེམས་ཉིད་སྐྱེ་མེད་ལ། །སྐྱེ་མེད་དོགས་
པར་མ་བྱེད་ཅིག །མི་སྐྱེ་རེ་བར་མ་བྱེད་ཅིག །ཡེ་ནས་ཆོས་
ཉིད་བྱར་མེད་ལ། །རྩོལ་བས་ཉམས་སུ་མ་ལེན་ཞིག །ཆོས་
ཉིད་གདལ་པ་ཆེན་པོ་ལ། །དམིགས་པས་སྡུད་པར་མ་
བྱེད་ཅིག །འཁོར་འདས་གཉིས་སུ་མེད་པ་ལ། །རེ་དོགས་
བསམ་པ་མ་འཆའ་ཞིག །འཁོར་བ་འཛིན་མེད་མྱང་
འདས་ཡིན། །མྱང་འདས་འདོད་པ་འཁོར་བ་ཡིན། །མ་རེ་
མ་དོགས་རིགས་ཀྱི་བུ། །མ་བསྒོམས་མ་འཛིན་རིགས་ཀྱི་
བུ། །མ་དགག་མ་སྤྱོད་རིགས་ཀྱི་བུ། །མདོ་ལས་ཀྱང་།

སངས་རྒྱས་མེད་པས་སངས་རྒྱས་མིང་ཡང་མེད། །བྱང་
ཆུབ་སེམས་དཔའི་མིང་ཡང་མེད། །ཅེས་གསུངས་སོ། །
ཡང་ཞུས་པ། མི་ལྟ་མི་སྒོམ་མི་སྤྱོད་མི་སྒྲུབ་བམ། །ཞུས་
པས། དོན་ལ་བལྟ་རུ་མ་མཆིས་པས། །ལྟ་བྱེད་གྲོལ་བའི་
སྐྱེས་བུ་དེ། །མ་ནོར་ལྟ་བ་ཡིན་པར་གསུངས། །དོན་ལ་
བསྒོམས་ཡུལ་མ་མཆིས་པས། །སྒོམ་བྱེད་གྲོལ་བའི་གང་
ཟག་དེ། །མ་ནོར་སྒོམ་པ་ཡིན་པར་གསུངས། །དོན་ལ་སྤྱོད་
པའི་ཡུལ་མེད་པ། །སྤྱོད་བྱེད་མཁན་པོ་གྲོལ་པ་དེ། །མ་
ནོར་སྤྱོད་པ་ཡིན་པར་གསུངས། །ཕ་རོལ་ཏུ་ཕྱིན་པའི་
འབྲས་བུ་ལ། །བསྒྲུབ་རྒྱུ་རྡུལ་ཙམ་ཡོད་མིན་པས། །སྒྲུབ་
བྱེད་གྲོལ་བའི་གང་ཟག་དེ། །མ་ནོར་འབྲས་བུ་ཡིན་པར་
གསུངས། །དེ་ལྟ་བུ་ཡི་དོན་རྙེད་ནས། །རེ་དོགས་འཆིང་
བས་འཆིང་མི་འགྱུར། །འཁོར་བ་གྲོལ་བར་ཐེ་ཚོམ་མེད། །
དཔེར་ན་སོས་ཀའི་ཆབ་རོམ་བཞིན། །བློ་སྣ་འཁོར་བའི་
རང་བཞིན་ཡང་། །སྐད་ཅིག་ཙམ་གྱིས་གྲོལ་བར་འགྱུར། །
ཞེས་གསུངས་སོ། །
འོ་ན་སངས་རྒྱས་ལ་གཞན་དོན་ནམ་ཡོན་ཏན་མི་

འབྱུང་ངམ། ཞུས་པས། རྟོག་དང་བཅས་པའི་གཞན་དོན་
དེ། །སེམས་ཀྱི་ནུས་པའི་སྟོབས་སུ་གསུངས། །སངས་རྒྱས་
སེམས་ཅན་དོན་བྱེད་པ། །དཔེར་ན་ནོར་བུ་རིན་ཆེན་
བཞིན། །རྟོག་པ་མེད་བཞིན་གཞན་དོན་འབྱུང་། །རང་
རྟོག་འཛིན་པ་མེད་པ་ལ། །སངས་རྒྱས་ཡོན་ཏན་བསམ་
མི་ཁྱབ། །ད་ལྟ་སེམས་ཅན་བདེ་སྐྱིད་དང་། །དམ་པའི་
ཆོས་ལ་སྤྱོད་པ་དང་། །སྒྲུབ་པ་ཐོབ་པའི་དངོས་གྲུབ་དང་༎
རྟོགས་ལྡན་རྣམས་ཀྱི་ཉམས་མྱོང་དང་། །ལོ་ཏོག་ཆར་ཆུ་
དུས་འབྱུང་དང་། །མདོར་ན་ལོངས་སྤྱོད་ཐམས་ཅད་ནི། །
སངས་རྒྱས་ཀུན་གྱི་ཡོན་ཏན་ཡིན། །ཞེས་གསུངས་སོ། །
རང་ལ་སངས་རྒྱས་ཀྱི་བྱིན་རླབས་འབྱུང་བར་བགྱིས་ན་
ཇི་ལྟར་བགྱི། །ཞུས་པས། སངས་རྒྱས་ཀུན་གྱིས་གསུང་
བཞིན་དུ། །དོན་ཉམས་སུ་བླངས་ན་བྱིན་རླབས་འབྱུང༌། །
ཚིག་ལ་སྒྲོ་འདོགས་མ་སེམས་པར། །དོན་ཉམས་སུ་ལོངས་
ཤིག་རིགས་ཀྱི་བུ། །དུས་གསུམ་སངས་རྒྱས་སྐུ་གཟུགས་ལ།།
མོས་པ་བྱས་ནས་དོན་འབྱུང་ན། །དོན་ཉམས་སུ་བླངས་
ན་ལྟ་ཅི་སྨོས། །གསུང་མདོ་སྡེ་ཙམ་ལ་རྟགས་འབྱུང་ན། །

དོན་ཉམས་སུ་བླངས་ན་དེ་དང་མཚུངས། །ཉམས་སུ་
ལོངས་ཤིག་རིགས་ཀྱི་བུ། །ཚིག་ལ་མཁས་པ་མཁས་པ་
མིན། །དོན་ལ་མཁས་ན་མཁས་པ་ཡིན། །དོན་ལ་བསམ་
ཞིང་རང་རིག་སྐྱེ། ། །དོན་ནི་སྟོང་ཉིད་སྐྱེ་མེད་དབྱིངས། །
ཚིག་གི་རང་ཉིད་མཚོན་པའི་ཐབས། །དོན་ལ་ཞོག་ཅིག་
རིགས་ཀྱི་བུ། །ཉམས་སུ་ལོངས་ཤིག་རིགས་ཀྱི་བུ། །ལམ་ལ་
བགྲོད་རྒྱུ་མ་མཆིས་པས། །གཞི་ལ་ཞོག་ཅིག་རིགས་ཀྱི་བུ། །
འབྲས་བུ་ཐོབ་རྒྱུ་མ་མཆིས་པས། །རེ་བ་མ་བྱེད་རིགས་ཀྱི་
བུ། །འཁོར་བར་ལྟུང་རྒྱུ་མ་མཆིས་པས། །དགོས་པར་མ་
བྱེད་རིགས་ཀྱི་བུ། །སྤྱོད་པ་སྤྱད་རྒྱུ་མ་མཆིས་པས། །དུས་
གསུམ་རྒྱུན་དུ་ལྷུག་པར་ཞོག །དེ་ལྟར་རྩོལ་མེད་ངང་
བཞག་ན། །ཆོས་རྣམས་ཀུན་གྱི་རྩ་བ་ཆོད། །ཉོན་མོངས་
རྣམ་རྟོག་ངང་གིས་འགག །བདུད་རྣམས་སྐྱེ་མེད་རང་
སར་གྲོལ། །འཁོར་བ་མྱང་འདས་གཉིས་སུ་མེད། །གཅིག་
ཏུ་གྱུར་པ་ཆོས་ཉིད་དབྱིངས། །སངས་རྒྱས་ཐམས་ཅད་
དགྱེས་པ་ན། །བྱིན་རླབས་འབྱུང་གི་རིགས་ཀྱི་བུ། །བརྒྱུད་
པ་ཟུང་ཞིག་རིགས་ཀྱི་བུ། སྐལ་ལྡན་སྐྱོངས་ཤིག་རིགས་

ཀྱི་བུ། །ཞེས་གསུངས་སོ། །བདུད་ཀྱི་གཅོད་ཡུལ་འདི་ཇི་
ལྟར་ལགས། །ཞེས་ཞུས་པས། །བདུད་ཉིད་ཆོས་སྐུ་ཡིན་
པས་ན། །དེ་ཉིད་སེམས་སུ་ངོ་ཤེས་གྱིས། །སེམས་ལ་བཅས་
བཅོས་མ་བྱེད་པར། །མ་བཅོས་པ་ལ་བཞག་པ་ནི། །བདུད་
ཀྱི་ཆོ་འཕྲུལ་ཅི་བྱུང་ཡང་། །སྐྱེ་མེད་ངང་ལ་སྤྱོད་ཅིང་སྤྱོད།
བདུད་ཀྱི་གཅོད་ཡུལ་ཞེས་སུ་གསུངས། །དོན་གྱི་མན་ངག་
དེ་ཉིད་ཡིན། །ཞེས་གསུངས་སོ། །གཅོད་འདི་མི་གཞན་ལ་
སྤེལ་ལམ་མི་སྤེལ། །ཞུས་པས། ཁྱོད་ཀྱིས་སྤེལ་བས་མི་
འཕེལ་གྱི། །དད་ལྡན་སྐལ་བ་ལྡན་པ་རྣམས། །དད་ཅིང་
འདུག་ན་བསྟན་པར་མཛོད། ། རྐྱེན་གྱིས་དད་པའི་གང་
ཟག་ལ།།ཞལ་གྱི་གདམས་པ་ནན་ཆེར་ཐོབ།  །ནད་སོས་ཅི་
འགྱུར་ཆ་མེད་པས། །ཡིག་སྣ་སྦྱིན་པར་མི་འགྱུར་རོ། །གང་
ཟག་སྣོད་ལ་བརྟགས་པ་གཅེས། །ནོར་གྱི་ཕྱི་རུ་བཀའ་
དོགས་ཡིན། །འོན་ཀྱང་ནོར་ལ་བརྟག་ཏུ་བཏུབ། །འདི་ལ་
ཆུད་གསོན་མི་བཏུབ་ན། །ངེས་པར་སྐལ་ལྡན་ལས་ཅན་
ཡིན། །རྟོག་པར་གྱིས་ལ་ཆོས་འབྲེལ་གྱིས། །སྣོད་མི་ལྡན་ལ་
བསྟན་མི་རུང་། །ཞེས་གསུངས་སོ། །མ་གཅིག་མི་རྟག་

འགྱུར་དུས་སུ། །དགོངས་པ་ཇི་ལྟར་གཤེགས། ཞེས་ཞུས་
པས། སྐྱེ་མེད་ངང་ལ་དགོངས་པ་མེད། །འགག་མེད་ངང་
ལ་གཤེགས་ཡུལ་མེད། །འོན་ཀྱང་དམིགས་མེད་རང་གྲོལ་
ནས། །ལྷང་ངེ་ལྷན་ནེ་ལྷམ་མེ་བ། །ཞེས་གསུངས་སོ། །ཞུས་
ལན་གྱིས་གདམས་པ་ཡང་ཚོམས་ཉི་ཤུ་ལྔ་པ་ཞེས་བྱ་བ་
སྤྱི་བདུད་ཀྱི་སྟོབས་རབ་ཏུ་འཇོམས་པ་ལ་ཕྱག་འཚལ་ལོ། །
ཨ་མ་ཇོ་མོའི་བདུད་ཀྱི་གཅོད་ཡུལ་འདི་ཧྲིལ་གྱིས་དྲིལ་ན་
ཇི་ལྟར་བགྱི། ཞུས་པས། གཅོད་ཡུལ་འདི་ལ་གཉིས་སུ་
གསུངས། དེ་ཡང་དད་པ་ཅན་ངན་སོང་གི་གཡང་ལ་མི་
བསྐྱུར་བ་དང་། ཤེས་རབ་ཅན་འཁོར་བའི་སྒྲོག་ཏུ་མི་
འཇུག་པའོ། །དད་པ་ཅན་ཆོས་སྤྱོད་དུས་གདབ་མེད་པར་
བྱ། །རང་སེམས་གཡོ་སྒྱུ་མེད་པར་བྱེད། །དམ་ཚིག་ངོ་ལྐོག་
མེད་པར་བསྲུངས་པས། །འཁོར་བ་དང་ངན་སོང་ལས་
ཐར་རོ། །ཤེས་རབ་ཅན་འཇུག་སྒོ་ངན་པ་གྲུབ་མཐའི་
སྒོར་མི་འཇུག །རྣམ་རྟོག་ངན་པར་གྲལ་མི་བསྒྲིགས། །
སྒོམ་ཉམས་བདེ་གསལ་གསེར་གྱི་སྒྲོག་ཏུ་མི་གཞུག
ཤེས་རབ་ཅན་ཡིན་ན་འཇུག་སྒོ་མ་ནོར་བ་གཅོད་ཀྱི་སྒོར་

ཞུགས་ནས་སྒོམ་དྲན་པ་མེད་ཅིང་ཡིད་ལ་བྱར་མེད་པ་
ཉམས་སུ་ལེན་པའོ། །གསུངས། ཉམས་སུ་ལེན་ན་ཇི་ལྟར་
བགྱིད། །ཞུས་པས། དང་པོ་ལྟ་བས་ཐག་བཅད་པ་དང་།
བར་དུ་སེམས་མཉམ་པར་བཞག །རིག་པ་ལ་ཡིད་ཆེས་
པས། མཐའ་མར་ཆོས་ཐམས་ཅད་སེམས་སུ་འཁྱེར་ཤེས་
པ་ཞིག་དགོས་གསུངས། འདིའི་དྲུང་ན་ཆོས་ཐམས་ཅད་
བློར་འདུག་ཞུས་པས། བཤད་པས་འཆལ། བསྒོམས་པས་
གོལ། འདོད་པས་ཕུང་གསུངས། འོ་ན་ཇི་ལྟར་བསྒོམ་ཞུས་
པས། གཉིས་འཛིན་གྱི་ཤེས་པ་དགའ་མི་དགའ་དང་བྲལ་
བ་ལ་སེམས་སྙེམས་མེད་འགྱུར་མེད་དུ་བཞག་གསུངས།
དམིགས་པ་གཅིག་ཞུས་པས། གཏད་སོ་མ་བྱས་པས་གོལ་
ས་ཆོད། དམིགས་མེད་ཙམ་གྱིས་འཛིན་པ་གྲོལ། ང་ལ་
གདམས་ངག་གཡས་མེད་ཅིག་ལས་མེད། གསུངས། ཉོན་
མོངས་པ་སྐྱེས་ནས་གཉེན་པོ་ཇི་ཙུག་ཏུ་གཏད་ཞུས་པས།
གསལ་ཆ་མ་འགག་སྟེ་འཛིན་ཆ་མ་གྲུབ། བདུད་ཤར་ཙམ་
ན་དགོས་པའི་གཅོད་ཀྱིས་སླེབས་པར་བྱ་གསུངས། ཆོས་
འདི་ལ་ཚིག་བྲལ་གོ་དགོས་པར་འདུག་ཞུས་པས། གཅོད་

ཡུལ་འདི་ཚིག་ཉུང་ལ་དོན་ཆེ་སློབ་པར་སླ་ལ་རྟོག་པར་
དཀའ། རྟོག་པའི་སྤྱོད་ཡུལ་མིན་གསུངས། གཉེན་པོ་ཐུབ་
ཀྱང་སྣང་བ་འདི་ལ་འཁྲི་ཤིང་གདའ། ཞུས་པས། ལར་
ཞེན་པ་རང་ལོག་ཅིག་ནང་ནས་འཆར་དགོས། ཞེན་པ་
ནང་ནས་མ་ལོག་ན་ཆོས་ལས་སུ་ཆེ་སྟེ་གཅོད་བྱ་སྙམ་པ་
རང་ཡང་བདུད་ཡིན་གསུངས། གཅོད་རང་ཇི་ལྟར་བགྱི་
ཞུས་པས། གཅོད་ཀྱང་བྱའོ་བྱེད་དོ་སྙམ་པའི་རྟོག་པ་
མེད་པར་དགའ་ལ་རེ་ཙམ་གཡས་མེད་དུ་བྱེད་པ་ཡིན་
གསུངས། གཅོད་ཡུལ་རྟོགས་ཚད་གང་ལགས་ཞུས་པས།
སྙེམས་དང་བྲལ་བ་ཡིན་གསུངས། སྙེམས་དང་བྲལ་བའི་
ཚད་གང་ལགས་ཞུས་པས། སྙེམས་དང་བྲལ་བའི་ཚད་
ཉམ་ང་མེད་པ་ཡིན་གསུངས། ཉམས་སུ་མྱོང་བའི་རྟགས་
ཇི་ལྟ་བུ་མཆི་ཞུས་པས། ཕྱི་སྣང་བ་ལ་ཞེན་པ་མེད་པ།
ནང་སེམས་ཉིད་ལ་འཁྲི་བ་མེད་པ། གསང་བ་ཉོན་མོངས་
ལ་དམིགས་པ་མེད་པ་ཡོང་གསུངས། གཞི་སྟོང་པ་ཉིད་
ལ་ཅི་འཁྲུལ་ཞུས་པས། སྟོང་པ་ཉིད་དུ་མ་ཤེས་པས་མ་
རིག་པའི་འཛིན་པ་བྱུང་། དེ་ཁམས་གསུམ་དུ་འཁོར་ཞིང་

རྒྱུད་དྲུག་ཏུ་འཁྱམས་པ་ཡིན། ཆོས་ཉིད་ཀྱི་ངོ་བོ་ལ་ངོས་
བཟུང་རྒྱུ་མེད། འཛིན་འཛིན་པོ་འདོད་འདོད་པོས་
འཁྲུགས་པ་ཡིན་གསུངས། འཛིན་མེད་དུ་རྟོགས་པ་ལ་
སངས་རྒྱས་ཟེར་བ་ལགས་སམ་ཞུས་པས་སངས་རྒྱས་ལ་
རང་བཞིན་གྱི་བདེ་བ་ཡོད་ལ་འཛིན་པའི་རྟོག་པ་མེད་པ་
ཡིན། སེམས་ལ་ཅི་ཡང་མེད་བསམ་པར་ཞོག །ང་སྒོམ་པ་
མ་ཡིན་གསུངས། མི་བསམས་བྱ་བ་ཅི་ཙམ་ཞིག་ལ་ཟེར་
ཞུས་པས། ཡིད་ལ་མི་བྱེད་པ་ལ་ཟེར་བ་ཡིན། རིག་པ་
འདི་ལ་འཛིན་པ་མེད་པ་ལ་སངས་རྒྱས་ཟེར་བ་ཡིན་པས།
སེམས་འདི་ཆུད་མ་གསོན་པར་སྒོམས་ཤིག་གསུངས།
རྣལ་འབྱོར་པ་བྱ་བ་ཅི་ལ་ཟེར་ཞུས་པས། རྟོག་པ་དང་
བྲལ་བ་ལ་ཟེར་བ་ཡིན། བདག་ཏུ་འཛིན་པའི་འདུ་ཤེས་
དང་བྲལ་ནས་ཞེན་པ་རང་ལོག་ཏུ་འགྲོ་དགོས། དེ་ལྟར་
རྒྱུད་ལ་མ་སྐྱེས་ན་ཆོས་བྱེད་པ་སྐད་བྱས་ཀྱང་ཕན་མེད་
གསུངས། དང་པོའང་གཅིག་པུར་འོངས། མཐའ་
མའང་གཅིག་པུར་འགྲོ་བས་ད་ལྟ་ཡང་གཅིག་པུ་ལ་སློབ་
དགོས་གསུངས། གཅོད་འདི་གོ་ནས་ཆོས་ཀུན་གཏན་

ལ་ཕེབས་པར་འདུག་ཞུས་པས། ཆོས་སྤྱི་དང་མཐུན་
གདམས་ངག་ཁྱད་པར་འཕགས། གཅོད་གོང་ཁེལ་ཡིན་
གསུངས། ཆོས་སྤྱི་དང་འབྲེལ་ཕྱིན་དེ་ཙམ་འོང་བ་ཅི་
ལགས་ཞུས་པས། དོན་ལ་འཁྲུལ་བ་འཇིག་པ་ཡིན། །རེ་བ་
བཤིག་ན་ལྷ་དང་འབྲལ། །དོགས་པ་བཤིག་ན་འདྲེ་དང་
འབྲལ། །འཁྲུལ་བ་བཤིག་ན་འདྲེ་དང་འབྲལ། །གསུངས་
སོ། །ཞུས་ལེན་རྡོ་རྗེ་རོལ་པ་ཞེས་བྱ་བ་འདི་ནི་ཡོངས་སུ་
རྫོགས་སོ།། །།

༄༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་
བདུད་ཀྱི་གཅོད་ཡུལ་ལས་ཉིང་ཚོམས་
བཞུགས་སོ། །
རྒྱལ་བ་ཀུན་གྱི་ཡུམ་ལ་ཕྱག་འཚལ་སྐྱབས་སུ་མཆི།
ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་པ་འགྲོལ་བའི་
སྤྲུལ་པའི་སྐུ་མ་ཇོ་མོ་ལབ་ཀྱི་སྒྲོལ་མས་གསུངས་པ་འདི་
ལ་དོན་རྣམ་པ་ལྔ་སྟེ། སྔོན་དུ་འགྲོ་བའི་གདམས་ངག་
དང་སེམས་ངོས་བཟུང་བའི་གདམས་ངག་དང༌། བྱིན་
རླབས་ལུས་སེམས་ཕྲལ་བའི་གདམས་ངག་དང༌། སྒོམ་པ་
གནས་ལུགས་ལ་བཞག་པ་དང་། ལྟ་བ་བདུད་ཀྱི་སྤྱོད་
ཡུལ་དུ་མ་ཤོར་བ་དང་ལྔའོ། །དང་པོ་ལ་བཅུ་སྟེ། སྐྱབས་
སུ་འགྲོ་བ་དང་སེམས་བསྐྱེད་པ་དང་། སྡོམ་པ་བཟུང་བ་
དང་གསོལ་བ་གདབ་པ་དང་། ཕྱག་འཚལ་བ་དང་།
མཆོད་པ་རྒྱ་ཆེན་པོ་འབུལ་བ་དང་། ཁྱད་པར་གྱི་སྐྱབས་
འགྲོ་སྨོན་ལམ་དང་བཅས་པ་དང་། སྡིག་པ་བཤགས་པ་
དང་། རྗེས་སུ་ཡི་རང་བ་དང༌། དེ་དག་བླ་ན་མེད་པའི་

བྱང་ཆུབ་ཏུ་བསྔོ་བའོ། །
གཉིས་པ་སེམས་ངོས་བཟུང་བ་ནི། དེའང་ཆེས་འཁོར་
བ་ཐོག་མ་མེད་པ་ནས། དུས་ད་ལྟ་ཡན་ཆད་དུ་ཁམས་
གསུམ་དུ་འཁོར་ཞིང་རྒྱུད་དྲུག་ཏུ་འཁྱམས་པ་འདི་ཅི་
ལས་བྱུང་ན། རང་གིས་རང་ངོ་མ་ཤེས། བླ་མའི་གདམས་
ངག་གིས་མ་ཟིན། རང་བརྩོན་འགྲུས་ཀྱི་འབད་རྩོལ་ཆུང་
བ་དང་གསུམ་ལས་བྱུང་བ་ཡིན་ནོ། །ད་ཕན་ཆད་ཀྱང་
ཤེས་རིག་ཡན་པར་བཏང་ནས་བླ་མའི་གདམས་ངག་ལ་
ནན་ཏན་མ་བྱས་ན། འཁོར་བའི་སྡུག་བསྔལ་ཆེན་པོ་ལས་
མི་ཐར་པས། རང་དད་པ་དང་ཤེས་བཞིན་གྱིས་ཟིན་པར་
བྱས་ལ། དད་པ་དང་བརྩོན་འགྲུས་ཀྱིས་བསྐུལ་ནས་
བཏང་སྙོམས་དང་ལེ་ལོའི་དབང་དུ་སྐད་ཅིག་ཀྱང་མི་
གཏོང་བར་བླ་མ་དམ་པའི་གདམས་ངག་དང་རྒྱལ་བའི་
ལུང་ཟབ་མོ་ཀུན་ཐོས་ཤིང་ཁོང་དུ་ཆུད་པར་བྱས་ནས་
ཉམས་སུ་ལེན་དགོས། ཉམས་སུ་ལེན་པ་ལ་བྱང་ཆུབ་ཀྱི་
སེམས་རིན་པོ་ཆེ་བསྒོམ་དགོས། དེ་ལ་དང་པོ་སེམས་ཇི་
ལྟ་བུ་ཞིག་ཡིན་ངོས་ཟིན་དགོས། དེ་ལ་གཉིས་ཏེ། སེམས་

ངོས་འཛིན་པ་དང༌། བཞག་ཐབས་བསྟན་པའོ། །དེ་ལ་
ངོས་བཟུང་བ་ནི། བྱང་ཆུབ་ཀྱི་སེམས་དེ་དང་པོ་རྒྱུ་ལས་
མ་བྱུང་། བར་དུ་རྐྱེན་གྱིས་མ་བསྐྱེད། མཐའ་མ་སྐྱེ་འཇིག་
དང་འཕོ་འགྱུར་མེད་དེ། ངོ་བོ་ངོས་བཟུང་ཐམས་ཅད་
དང་བྲལ་བ། མཚན་ཉིད་འདི་ཡིན་བསྟན་དུ་མེད་པ་རང་
བཞིན་གསལ་ཞིང་གསལ་ལ་རྟོག་པ་མེད་པ། དོན་འདུས་
མ་བྱས་པ། འདི་ཉིད་ཁོ་ན་ཡིན་པར་ཤེས་པར་བྱའོ། །དེ་
ཡང་ཡུམ་ཆེན་ལས། སེམས་ནི་འགྱུར་བ་མེད་ཅིང་རྣམ་
པར་རྟོག་པ་མེད་པའོ། །ཞེས་པ་དང་། སེམས་ནི་སེམས་མ་
མཆིས་པ་སྟེ། སེམས་ཀྱི་རང་བཞིན་ནི་འོད་གསལ་བའོ། །
ཞེས་སོ། །
གཉིས་པ་བཞག་ཐབས་བསྟན་པ་ལ་བདུན་ཏེ། མ་
བཅོས་པར་བཞག་པ། མ་བསླད་པར། མ་བསྐྱུར་བར། མ་
ཡེངས་པར། རང་ལུགས་སུ། རང་སོར་གཉུག་མར་བཞག་
པའོ། །དང་པོ་ནི། རིག་པ་བྱང་ཆུབ་ཀྱི་སེམས་ཡེ་ནས་
གནས་པའི་དོན་ཆོས་ཉིད་ཀྱི་སྟེང་དུ་ཤེས་པ་རང་ལུགས་
སུ་ལྷོད་ཀྱིས་གློད་ལ། འབོལ་ལེ། ཤིག་གེ །སེང་ངེ་། གསལ་

ལེ། ཡེར་རེ། · ཕྱོགས་མེད་དུ་གདལ་ལེ། རིག་མེད་དུ་ཁྱབ་བེ།
སེང་ངེ་། ཕྱལ་ལེ། དགའ་ཡལ་ལེ་རྣམ་པར་རྟོག་པ་གང་ལ་
ཡང་སེམས་མ་ཤོར་བར་བདེ་སང་ངེ་བ་ལ་འཇོག་པ་ཡིན་
ནོ། །
གཉིས་པ་རྣམ་རྟོག་གིས་མ་བསླད་པར་བཞག་པ་ནི།
རང་གི་སེམས་མ་བཅོས་པའི་ངང་ལ་ཅི་ཡང་ཡིད་ལ་མི་
བྱེད་པར་འཇོག་པ་ཡིན་ཏེ། དགའ་མི་འགའ་དང་། བདེ་
སྡུག་དང་། ཚ་གྲང་དང་། བཟའ་བཏུང་དང་། དགྲ་
གཉེན་དང་། བདག་གཞན་དང་། འདོད་ཡོན་གྱི་ཞེན་པ་
དང་། འཁོར་འདས་གང་ཡང་ཡིད་ལ་མི་བྱེད་པར་འཇོག་
པ་ཡིན། དེ་ཡང་ཡུམ་ལས། གཟུགས་ཡིད་ལ་མི་བྱེད་པ་
ལས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་ཡིད་ལ་
མི་བྱེད་པས་འདོད་པའི་ཁམས་སུ་འདྲེ་བར་མི་འགྱུར།
གཟུགས་ཀྱི་ཁམས་སུ་འདྲེ་བར་མི་འགྱུར། གཟུགས་མེད་
པའི་ཁམས་སུ་འདྲེ་བར་མི་འགྱུར་རོ། །ཞེས་སོ། །
གསུམ་པ་དམིགས་པས་མ་བསྒྱུར་པ་བཞག་པ་ནི།
རང་གི་སེམས་གང་གིས་ཀྱང་མ་གཡོས་པར་སྙེམས་མེད་

དུ་ཁྲེས་སེ་འཇོག་པ་ཡིན། དེ་ཡང་སེམས་ལ་སྒྲིབ་པ་མེད་
པས་སྐྲག་པ་མེད་དེ། ཕྱིན་ཅི་ལོག་ལས་ཤིན་ཏུ་འདས་
ནས་མྱ་ངན་ལས་འདས་པའི་མཐར་ཕྱིན་ཏོ། །ཞེས་སོ། །
བཞི་པ་ཚོགས་དྲུག་གི་ཡུལ་ལ་མ་ཡེངས་པར་འཇོག་པ་ནི།
སེམས་བསམ་དུ་མེད་པའི་ངང་ལ་རང་བཞིན་གྱིས་གསལ་
བ། དྭངས་པ། བདེ་བ། ཡུལ་བཟང་ངན་གྱི་རྟོག་པ་གང་
ལ་ཡང་མ་ཡེངས་པར། ནམ་མཁའ་ལྟ་བུའི་དོན་ལ་རྒྱུན་
ཆད་མེད་པར་བཞག་གོ །དེ་ཡང་ཡུམ་ལས། ཆོས་ཐམས་
ཅད་ནི་ནམ་མཁའི་རྟེན་ཅན་ཏེ། དེ་དག་རྟེན་དེ་ལས་མི་
འདའོ། །ཞེས་སོ། །
ལྔ་པ་རང་ལུགས་དེ་བཞིན་ཉིད་དུ་བཞག་བྱ་ནི།
སེམས་ཀྱི་དྲན་པ་རྣམ་རྟོག་གང་ལ་ཡང་མ་ཤོར་བ་དེ།
སྟོང་གསལ་བའི་ངང་ལ་ཤེས་པ་རྟེན་མེད་དུ་འཇོག་པ་
ཡིན་ནོ། །དེ་ཡང་ཡུམ་ལས། ཤེས་རབ་ཀྱི་ཕ་རོལ་ཏུ་ཕྱིན་
པ་མཉམ་པ་ཉིད་པས་ཆོས་ཐམས་ཅད་མཉམ་པ་ཉིད་དོ། །
ཞེས་སོ། །
དྲུག་པ་འདུ་ཤེས་མི་འཇུག་པར་རང་སོར་འཇུག་པ་ནི།

སེམས་ཉིད་ཡེ་ནས་ཆོས་ཉིད་ཇི་བཞིན་པར་གནས་པའི་
ངང་ལ་ཧྲིལ་གེ་ཡེ་རེ་ཅི་ཡང་ཡིད་ལ་མི་དམིགས་པའི་
དོན་ལ་འཇོག་པ་ཡིན་ནོ། །བདུན་པ་གཉུག་མ་ཇི་བཞིན་
པར་བཞག་པ་ནི། ཆོས་ཉིད་ཡེ་ནས་གནས་པ་ཆོས་ཀྱི་
དབྱིངས་དེ་ལ་བློ་གྱ་གྱུར་མེད་པས་ཁྱབ་གདལ་ཆེན་པོའི་
ངང་ལ་རྩོལ་སྒྲུབ་མེད་པར་རང་ལུགས་སུ་ལྷན་ནེ་འཇོག་
པ་ཡིན་ནོ། །དེ་ཡང་སྡུད་པ་ལས། འདི་ནི་ནམ་མཁའི་
ཁམས་དང་དབྱེར་མེད་བཅད་དུ་མེད། །ཅེས་སོ། །དེ་ལྟར་
སེམས་ངོས་ཟིན་པའི་ངང་ལ་འཇོག་ཤེས་ན། ཡོན་ཏན་
གྱི་རྩལ། ཉམས་དང་དྲོད་རྟགས་ལ་སོགས་པ་ཤུགས་ལ་
འབྱུང་ངོ་། །
གསུམ་པ་བྱིན་རླབས་ལུས་སེམས་དང་ཕྲལ་བའི་
གདམས་ངག་ནི། དང་པོ་སྐྱབས་འགྲོ་སེམས་བསྐྱེད།
མཆོད་པ་རྒྱ་ཆེན་པོ་འབུལ། བླ་མ་ལ་གསོལ་བ་གདབ། དེ་
ནས་ཀག་གིས་ལངས་ལ། རྐང་པ་གཉིས་གཤིབ་སྟེ་ལག་པ་
གཉིས་ཐལ་མོ་སྦྱར་ནས། ལུས་གྲིམ་གྱིས་བསྒྲིམས་ཏེ། · ཤེས་
པ་གཞན་དུ་ཡེངས་སུ་མི་བཅུག་པར། ལུས་སེམས་ལ་

གཞིག་འབྲེལ་འདི་ལྟར་བཏང་སྟེ། ལུས་འདི་གཟུགས་ལྦུ་
བ་ལྟ་བུ་ཚོར་བ་སྒྱུ་མ་ལྟ་བུ། འདུ་ཤེས་ཆུ་ཟླ་ལྟ་བུ། འདུ་
བྱེད་སྨིག་སྒྱུ་ལྟ་བུ། རྣམ་པར་ཤེས་པ་ཆུ་ཤིང་ལྟ་བུ། མི་
རྟག་པ། སྡུག་བསྔལ་བ། མི་གཙང་བ་ཆུ་སེར་རྣག་ཁྲག་གི་
རྐྱལ་པ། རུས་པའི་དུམ་བུ། རྩ་དང་ཆུ་རྒྱུས་ཀྱི་དྲྭ་བ་ལྟ་བུ་
ལ་སོགས་པ་མི་རྟག་འགྱུར་བའི་མཚན་ཉིད་མ་གཏོགས་
པ་ལས། བརྟན་ཅིང་ཐེར་ཟུག་པ།
གང་ཡང་མི་འདུག །སེམས་ནི་རང་བཞིན་གྱིས་མྱ་ངན་
འདས་པའི་ཆོས་ཉིད་འོད་གསལ་བར་འདུག་པས། ལུས་
སེམས་ཕྲལ་ལ་སྐྱེ་བ་མེད་པའི་ངང་དུ་བཞག་དགོས་སྙམ་
དུ་བསམ་ལ། རང་གི་སེམས་འདི་རྐང་མཐིལ་གཉིས་སུ་
ཐིག་ལེ་ལ་ཧྲིལ་བསྡུས་ལ། དེ་ནས་མས་ཡར་ཧྲིལ་ལི་ལི་
དྲངས་ལ། ལྟེ་བར་དར་གཅིག་བཟུང་། དེ་ནས་སྙིང་གར་
དྲངས། དེ་ནས་ལྕེ་སྟེང་དུ་དྲངས་ལ་དར་གཅིག་བཟུང་།
དེ་ནས་སྤྱི་བོ་ཚངས་པའི་བུ་ག་ཕྱེ་བའི་ནང་ན་ཡང་རླུང་
སེམས་འདྲེས་པ་དེ། · མདའ་རྒྱངས་གང་ཙམ་དུ་རྒྱང་
འཕགས་ལ་ནམ་མཁའི་མཐོངས་སུ་ཕྱལ་གྱིས་བཏང་།

ཞེན་མེད་དུ་བཏང་། ཡན་པར་ཐོང་། ལྷུག་པར་ཐོང༌།
རང་དགར་ཁྱབ་གདལ་དུ་སྟོང་སང་། རིག་པ་ཐོད་རྒལ་
རྟེན་མེད་དུ་ཐོང༌། འབྲེལ་མེད་དུ་ཐོང༌། ཤེས་པ་བདེ་
ཕྲིལ་ཕྲིལ་བཤིག །དགའ་ཡལ་ཡལ་བག་དྲོ་འུར་འུར། །
ནམ་མཁའ་དང་ཤེས་པ་ཀྲུགས་འདྲེས་པའི་ངང་ལ་རིག་
པ་སྟོང་སང་ངེ། ཤེས་པ་གསལ་སེང་ངེ་བཞག་གོ །དེ་ལྟར་
བཞག་པས་རིག་པ་ཟིན་པའི་རྟགས་སུ། འཕར་བ་དང་།
འདར་བ་དང་། དངངས་པ་དང་། རྒོད་པ་དང༌། མཆོང་
བ་དང་། འདྲོག་པ་དང་། སྐད་སྣ་ཚོགས་འདོན་ཞིང་བླ་
མའི་དྲུང་དུ་ཅི་མཉེས་འབྱུང་སྟེ་ཉམས་སྐྱེས་པའོ། །ཉམས་
སྐྱེས་ན་སྤྱོད་ལམ་རྣམ་བཞི་གང་ལ་ཡང་འདི་ཉིད་ངང་ལ་
རྒྱུན་དུ་འཇོག་པ་ཡིན་ནོ། །དེ་ཉིད་ཆོས་ཉིད་དུ་ཐག་ཆོད་
པ་ལྟ་བའོ། །དེའི་ངང་ལ་མ་ཡེངས་པ་བསྒོམ་པའོ། །དེའི་
ངང་ལས་ཐམས་ཅད་ཆོས་ཉིད་དུ་འཁྱེར་ཤེས་པ་སྤྱོད་
པའོ། །ཆོས་ཐམས་ཅད་གཅིག་ཏུ་རྟོགས་ཤིང་མཉམ་པར་
གྱུར་པ་འབྲས་བུའོ། །དེ་ལྟར་ལུས་ལ་ན་ཚ་དང་སྡུག་
བསྔལ་ཆགས་སེམས་གང་བྱུང་ཡང་དེ་ལྟར་ལམ་དུ་འཁྱེར་

ཤེས་པར་བྱའོ། །
བཞི་པ་སྒོམ་པ་གནས་ལུགས་ལ་བཞག་པ་ནི། དང་པོ་
བླ་མའི་གདམས་ངག་ཐོབ་ཅིང་བྱིན་རླབས་ཞུགས་པར་
བྱས་ནས། བསྒོམ་པའི་གནས་ནི། དུར་ཁྲོད་དམ། ནགས་
ཚལ་ཆེན་པོའམ། མཆད་གསེབ་བམ། ཤིང་གཅིག་གམ། རི་
རུལ་ལམ། ལྷ་ཁང་རྙིང་པའམ། མཚོ་དབུས་སམ། གངས་
སམ། ལྷ་འདྲེ་ཆེ་བའི་སར་ཕྱིན་ནས། བསྒོམ་པ་ནི། ཤེས་པ་
སྔར་གྱི་བསྒྲིམས་པ་དེ་ལྷོད་ཀྱིས་གློད་ལ་ཅོག་གིས་བཞག་
གོ །དེ་ཡང་མ་ཇོ་མོའི་ཞལ་ནས། གྲིམ་གྱིས་བསྒྲིམས་ལ་
ལྷོད་ཀྱིས་གློད། །ཤིགས་ཀྱིས་བཤིགས་ལ་ཕྱག་གྱིས་ཐོང་། །
ལྷུགས་ཀྱིས་རླུགས་ལ་ཅོག་གིས་ཞོག །བསྒོམ་པའི་བཞག་
ས་དེ་ན་ཡོད། །ཅེས་གསུངས་པས། ལུས་ལ་ལུས་སུ་མི་
བཟུང་བར་སོག་ཕོན་ཐག་པ་ཆད་པ་ལྟར། འབོལ་ལེ།
ཤིག་གེ །རེ་དོགས་མེད་པར་བཞག །སེམས་རང་ལུགས་སུ་
ཉམ་ང་དང་བག་ཚ་བ་མེད་པར་བཞག་གོ །ཚོགས་དྲུག་
གི་ངང་ལ་ཇི་ལྟར་སྣང་ཡང་སྙེམས་མེད་རྟོག་པ་མེད་པར་
བཞག་གོ །ཡིད་གཉིས་ཐེ་ཚོམ་མེད་པར་བཞག །ཤེས་པ་

བདེ་ལྷན་ནེ། གསལ་སིང་ངེ་འཇོག་པ་ཡིན་ནོ། །དེ་ལྟར་
བཞག་པའི་བྱིན་རླབས་ཀྱིས། ལྷ་འདྲེ་གདུག་པ་ཅན་མ་
བཟོད་པར་ཆོ་འཕྲུལ་སྣ་ཚོགས་འབྱུང་སྟེ། དེ་ལྟར་བྱུང་ན་
སེམས་ཟིན་ནས་བྱིན་རླབས་ཡོད་པའི་རྟགས་ཡིན་ནོ། །
གལ་ཏེ་ཆོ་འཕྲུལ་བྱུང་བ་ལ། འདར་ཡེང་བྱུང་ན་སེམས་
ཡེངས་པའི་རྟགས་ཡིན་པས། དེ་མ་ཐག་ཏུ་ལུས་ལྷ་འདྲེ་
ལ་ལྟོས་པ་མེད་པར་བྱིན་ལ། སེམས་ལྷོད་ཀྱིས་ལྷོད་ལ། ཨ་
མ་རྩིར་ཤེས་པ་རྒྱ་བསྐྱེད་ལ་བཞག་གོ །ཉམ་ང་བག་ཚ་
མེད་པར་བཞག །སྙེམས་དང་རྟོག་པ་མེད་པར་བཞག །རེ་
བ་དང་དོགས་པ་མེད་པར་བཞག་གོ །ཡང་ན་སེམས་ངོས་
འཛིན་གྱི་བཞག་ཐབས་བདུན་ཤེས་པར་བྱས་ལ་བཞག་གོ།
དེ་ལྟར་བཞག་པས་ཉམས་དགའ་ཡལ། སེམས་བདེ་ལྷོད།
བག་དྲོ་འུར། ཤེས་པ་བདེ་སིང་། བློ་བདེ་འབོལ་གྱིས་
འགྲོའོ། །ངེས་པའི་ཤེས་པ་ལྷག་གིས་སྐྱེའོ། དེ་ཙམ་ན་
བདུད་ཆོས་ཉིད་དུ་ཆོད། རྣམ་རྟོག་ཡེ་ཤེས་སུ་འཆར།
དུག་ལྔ་སྨན་དུ་འགྱུར། ལྟས་ངན་གཡང་དུ་ལེན་པ་ཞེས་
བྱའོ། །ཡང་སྒོམ་པའི་དུས་སུ་ཉམ་ང་དང་བག་ཚ་མེད་

པར་ཆོས་ཉིད་ཀྱི་ངང་ལ་བཞག་པར། ལྷ་འདྲེའི་ཐུག་ཆོམ་
དང་། འུར་སྒྲ་དང་། རྡེག་པ་དང། འཐེན་པ་དང་། སྡིགས་
པ་དང་། སྐད་སྣ་ཚོགས་འདོན་པ་དང་། གཟུགས་སྣ་
ཚོགས་སྟོན་པ་དང་། རི་བསྙིལ་བ་དང་། དེ་ལྟར་ཆོ་འཕྲུལ་
སྣ་ཚོགས་སྟོན་པ་འོང་སྟེ། དེ་ཙ་ན་ཆོ་འཕྲུལ་སྣ་ཚོགས་ཇི་
ལྟར་སྣང་ཡང་སེམས་ཉིད་རང་སྣང་དུ་ཤེས་པར་བྱའོ། །
དེ་ཉིད་དགེ་སྦྱོར་གྱི་བསྐུལ་འདེབས་པ་ཡིན་པས། ལུས་ལ་
ལུས་སུ་མི་བཟུང་། ལྷ་ལ་ལྷར་མི་བཟུང༌། ཆོ་འཕྲུལ་ལ་ཆོ་
འཕྲུལ་དུ་མི་བཟུང༌། དོན་ཆོས་ཉིད་ལ་ཤེས་པ་གཏད་ལ་
ཉམ་ང་བ་དང་བག་ཚ་མེད་པ། སྙེམས་དང་རྟོག་པ་མེད་
པར་སེམས་རང་ལུགས་སུ་ཤིགས་བཤིགས་ལ། བློ་བདེ་
འབོལ་ལེ། ཤིག་གེ །ས་ལེ། སིང་ངེ་བ་ལས་ཡིད་རྟེན་མེད།
འབྲེལ་མེད། སྤྱོད་ལམ་གཡས་མེད་ངེས་མེད་དུ་ལྷོད་དེ་
བཞག་གོ །དེ་ལྟར་བཞག་པས་ཉམས་དང་རྟོགས་པ་ལྷན་
ཅིག་སྐྱེས་པའི་རྟགས་སུ། བློ་བདེ་འབོལ། ཤེས་པ་བདེ་
ཕྲིལ། ཉམས་དགའ་ཡལ། ལུས་སེམས་བདེ་སེང་། བག་དྲོ་
འུར་སོང་སྟེ། བྲོ་བརྡུང་སྙིང་འདོད། གླུ་ལེན་སྙིང་འདོད།

དཀྱུ་མེད་དཀྱུ་སྙིང་འདོད། སྔར་མ་བྱས་པའི་སྤྱོད་པ་བྱེད་
སྙིང་འདོད། སྔར་འགྲོ་བར་མ་འདོད་པའི་ལྷ་འདྲེ་འོར་ཆེ་
སར་འགྲོ་སྙིང་འདོད་པ་བྱུང་ན། ཤེས་པ་མི་འགེགས་པར་
ཤུགས་འབྱུང་ལ་གཏོང་བ་ཡིན་ནོ། །རྗེས་ལ་རྣལ་དུ་ལྷན་
གྱིས་ཕབ་ལ། ལྷོད་ཀྱིས་གློད་ལ་མ་ཡེངས་པར་གོང་བཞིན་
འཇོག་པ་ཡིན་ནོ། །དེ་ཙམ་ན་འདྲེར་ཆོད་པ་མངོན་ནོ།
ཡང་རང་གི་སྙིང་འབྱིན་པ་དང་། ཁྱོད་ཀྱི་ཆོས་དང་
བསྒོམ་འདི་ཚུག་མིན་ཟེར་བ་དང་། ཁྱོད་དུས་འདི་ཙ་ན་
འཆི་ཟེར་བ་དང་། དེ་ལ་སོགས་པ་མི་སྙམ་པ་སྣ་ཚོགས་
བྱུང་ཡང་བདེན་སྙམ་པར་མི་བྱ་བར་ཤེས་པ་འབོལ་ལེ་
ཤིག་གེ་བཏང་ལ། ཨ་མ་རྩིར། བློ་རྒྱར་བསྐྱེད་ལ་བཞག་གོ །
ཉམ་ང་དང་བག་ཚ་མེད་ཅིང་སྙེམས་དང་རྟོག་པ་མེད་
པར་བཞག་གོ །ལོག་ལྟ་ཡང་དག་ཏུ་ཆོད་པའི་དུས་སོ།
ཡང་རྨི་ལམ་དུ་ཆོ་འཕྲུལ་སྣ་ཚོགས་སྟོན་པ་འོང་སྟེ། བྲག་
གཡང་གི་ཁ་ནས་རྦབ་ལ་འདྲིལ་ལ་ཁད་པ་དང༌། གཅོང་
རོང་དང་། ནགས་འདབ་དང་མཚོར་ཆུད་པ་དང་། ཆུ་
ཆེན་པོ་དང་། མེ་ལྕེ་ཆེན་པོ་དང༌། རླུང་ནག་འཚུབ་མ་

དང་། རི་ཉིལ་བ་དང་། རྦབ་མང་པོ་དང་། དོང་དུ་བཅུག་
པ་དང་། ཤྭ་འོད་ཀྱིས་ཁྱེར་བ་ལ་སོགས་པ་ཆོ་འཕྲུལ་སྣ་
ཚོགས་པའོ། །ཡང་མི་མང་པོས་དེད་པ་དང་། མཚོན་
ཐོགས་པས་གསོད་པ་དང་། གཅན་གཟན་མང་པོས་
རྨུགས་པ་དང་། བྱོལ་སོང་མང་པོས་བརྡུང་བ་དང༌། རི་
དྭགས་ཀྱི་ཚོགས་མང་པོ་དང་། བྱ་དང་། ཤ་སྦྲང་དང་། ཉ་
དང་། སྦལ་ལྕོང་དང་། སྡོམ་དང་། རྩངས་པ་དང་།
རྟ་དང་། བ་ལང་ལ་སོགས་པས་ལུས་ལ་གནོད་པ་བསྐྱལ་
བ་རྨི་ནས། རྨི་ལམ་བཟང་ངན་ཅི་ཡང་འོང་བས་གང་
ལའང་རྙོག་པར་མི་བཟུང་སེམས་ཀྱི་འཁྲུལ་སྣང་། སྒོམ་
གྱི་བསྐུལ་མར་ཤེས་པར་བྱས་ལ། ཉམ་ང་བ་དང་བག་ཚ་
བ་མེད་པར་ཆོས་ཉིད་ཀྱི་ངང་དུ་སྙེམས་མེད་རྟོག་མེད་དུ་
ཅི་ཡང་དྲན་པས་མ་བཟུང་བར་ལྷོད་ཀྱིས་གློད་ལ་བཞག
རྨི་ལམ་བཟང་ངན་ཅི་བྱུང་ཡང་། རང་གི་སེམས་ཀྱི་ཆོ་
འཕྲུལ། བག་ཆགས་ཀྱི་གཟུགས་བརྙན་ཡིན། ཡང་དག་
པར་གང་ཡང་གྲུབ་པ་མེད་པས་ཇི་ལྟར་ཡང་སེམས་རྟོག་
མེད་ཀྱི་ངང་དུ་ཆོ་འཕྲུལ་རང་ཞི་རང་དག་རང་གྲོལ་དུ་

བློའི་སྙེམས་ཤིགས་ཀྱི་བཤིགས་ལ་རིགས་པ་སྟོང་གསལ་དུ་
བཞག་གོ །དེས་སེམས་བདེ་ལྷན་ཤེས་པ་དགའ་ཡལ། བག་
དྲོ་འུར་འགྲོ །དེ་ལྟར་རིག་པ་ནམ་མཁའ་དག་པའི་དཀྱིལ་
བཞིན་སྟོང་སངས་ཀྱིས་སོང་བའི་དུས་སུ། སྣང་བ་འཛིན་
མེད་དུ་འཆར་བ་ཡིན་ནོ། །རྨི་ལམ་གྱི་རྟོག་པ་ཆོས་ཉིད་དུ་
འཆར་བའོ། །ཡང་སྙིང་མི་དགའ་བ་དང་། འགྲོ་འདོད་པ་
དང་། ཚིག་པ་ཟ་བ་དང་། རྣལ་མར་སྡོད་སྙིང་མི་འདོད་
པ་དང་། དགེ་སྦྱོར་བྱེད་སྙིང་མི་འདོད་པ་དང༌། སེམས་
རྟོག་པ་དུ་མ་ལ་འཕྲོ་ཞིང་རང་ལུགས་སུ་མི་གནས་པ་
བྱུང་ན། ཤེས་པ་ཡེངས། སེམས་ལ་བདུད་ཞུགས་པ་ཡིན་
པས། དེ་ཟློག་པ་ནི། སེམས་ཉིད་རང་ཡིན་པས་བདུད་
ལོག་ན་གྲུབ་པ་མེད་པར་ཤེས་པར་བྱས་ལ། སེམས་ཉིད་
རང་ཡིན་པས་བདུད་ལོག་ན་གྲུབ་པ་མེད་པར་ཤེས་པར་
བྱས་ལ། སེམས་གནས་ལུགས་ཀྱི་ངང་ལ་ཤེས་པ་རང་
ལུགས་སུ་ལྷན་གྱིས་བཞག །དེ་ལྟར་བཞག་པས་སེམས་
རྟོག་མེད་མཉམ་པ་ཉིད་ཀྱི་ངང་དུ་རང་གྲོལ་སོང་ནས་
ཤེས་པ་བདེ་སེང་། བག་དྲོ་འུར། ཉམས་དགའ་ཡལ་འགྲོ །

དེའི་དུས་སུ་རྣམ་རྟོག་ཡེ་ཤེས་སུ་འཆར་བའོ། །རང་གི་
ཡིད་ལ་འདོད་ཡོན་གྱི་སྣང་བ་དགའ་མི་དགའ་དང་།
ལེགས་ཉེས་དང་། སྟོད་སྨད་དང་། བཟང་ངན་དང་། ཡིན་
མིན་དང་། བདེ་སྡུག་དང་། དགྲ་གཉེན་དང༌། ནོར་རྫས་
དང་། བདག་གཞན་དང་། རེ་དོགས་དང་། གཙང་རྨེ་
དང་། ཉམ་ང་བག་ཚ་ཇི་བྱུང་ཡང་ཐམས་ཅད་རང་གི་
སེམས་སུ་ཤེས་པར་བྱས་ལ། སེམས་རྟེན་མེད་རང་གྲོལ་
ཆེན་པོའི་ངང་དུ་ཅོག་བཞག་པས་ཐམས་ཅད་དབྱེར་མེད་
དུ་ཁྲོལ་གྱིས་འགྲོ། དེ་ཙམ་ན་གཉིས་སྣང་ཐམས་ཅད་
གཉིས་མེད་དུ་ཆོད་པ་འོང་། ཡང་གོང་བཞིན་བསྒོམས་
པས་ཡི་དམ་ལྷས་ལུང་སྟོན་པ་དང་། ལྷ་དང་ལྷ་མོའི་
ཚོགས་ཀྱིས་མཆོད་པ་འབུལ་བ་དང་། འདོད་ཡོན་གྱི་རྣམ་
པ་ལེགས་པ་ཐམས་ཅད་སྟོན་པ་དང་། དངོས་དང་རྨི་
ལམ་དུ་ཡིད་དུ་འོང་བ་ཐམས་ཅད་སྟོན་པ་དང་། ཉམས་
དང་དྲོད་རྟགས་སྣ་ཚོགས་སུ་སྟོན་པ་བྱུང་ཡང་དགའ་
བའི་སེམས་མི་བྱ་བར་ཐམས་ཅད་ཆོས་ཉིད་ཀྱི་རོལ་པར་
ཤེས་པར་བྱ། ཉམས་སུ་ལེན་པ་ལ་ཡོན་ཏན་གྱི་བསྐུལ་

འདེབས་ཙམ་དུ་ཤེས་པར་བྱས་ལ། །ཆོས་ཉིད་གསལ་བ་
ཆེན་པོར་བློ་རྒྱ་བསྐྱེད་ནས། རིག་པ་སྟོང་གསལ་གྱི་ངང་
དུ་སེམས་མ་གཡོས་པར་སལ་ལེ་སིང་ངེ་བཞག་གོ །དེས་
ཉམས་ལ་བོགས་ཐོན་ནས་བདེ་སྟོང་གི་ངང་ལ་རིག་པ་རྩ་
བྲལ་དུ་གནས་པ་དང་། དེ་ཙ་ན་དགའ་བྲོད་ཀྱི་བདུད་སྐྱེ་
མེད་དུ་ཆོད་པའོ། །ཡང་རིགས་དྲུག་གི་སྣང་བ་སྣ་ཚོགས་
ལ་མཐོ་རིས་གསུམ་བདེ་སྡུག་གི་ཆོ་འཕྲུལ་སྣ་ཚོགས་པ་
དང་། ངན་སོང་གསུམ་གྱི་དུཿ ཁའི་ཆོ་འཕྲུལ་སྣ་ཚོགས་
སུ་སྣང་བའི་ཚེ་ཐམས་ཅད་རང་གི་སེམས་ཀྱི་ཆོ་འཕྲུལ་དུ་
ཤེས་པར་བྱས་ལ། ཡེ་གདོད་མ་ནས་མ་བྱུང་། མ་སྐྱེས་པའི་
སྙིང་པོ་རང་བཞིན་གྱིས་འོད་གསལ་བར་ཤེས་པར་བྱས་
ལ། ཉམ་ང་དང་། བག་ཚ་དང༌། སྙེམས་དང་། རྟོག་པ་
མེད་པར་སེམས་རང་ལུགས་སུ་རྣལ་མའི་སྟེང་དུ་བཞག་
པས། ཤེས་པ་བདེ་སྟོང་གསལ་བའི་རང་བཞིན་དུ་གནས་
པའི་ཚེ་ཉོན་མོངས་པའི་བདུད་རང་གྲོལ་དུ་ཆོད་དོ། །དེ་
ཡང་ཡུམ་ཆེན་ལས། རིགས་ཀྱི་བུའམ་རིགས་ཀྱི་བུ་མོ་གང་
ཞིག་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་འཛིན་པ་

དང་། འཆང་བ་དང་། ཀློག་པ་དང་། ཀུན་ཆུབ་པར་བྱེད་
པ་དང་། ཚུལ་བཞིན་དུ་ཡིད་ལ་བྱེད་པ་དེ་ནི། ངམ་གྲོགས་
ན་འདུག་གམ། གཡང་ས་དང་། བྱ་སྐྱིབས་དང་། གཅོང་
རོང་དུ་འདུག་ཀྱང་རུང་སྟེ། བདུད་ཀྱི་ཕྱོགས་ལ་ཉམ་ང་
བ་དང་བག་ཚ་བ་མེད་དོ། །དེ་ཅིའི་ཕྱིར་ཞེ་ན། སྙེམས་
མེད་པའི་ཕྱིར་རོ། །ཞེས་པ་དང་། ཡང་ཕྱི་སྟོང་པ་ཉིད་མི་
དམིགས་པའི་ཚུལ་དུ་བསྒོམ་པར་བྱའོ། །ཞེས་སོ། །དེ་ལྟར་
སྣང་བ་མ་འགགས་པའི་ཆ་ནས་བདེ་སྡུག་དང་ཆོ་འཕྲུལ་
ཅི་བྱུང་བ་ཐམས་ཅད་ལ། ཉམ་ང་བ་དང་བག་ཚ་བ་མེད་
པར་སྒོམ་པ་གནས་ལུགས་ལ་བཞག་ནས་ཉམས་སུ་བླངས་
པས། སྣང་བ་ཐམས་ཅད་ཆོས་ཉིད་ཀྱི་གྲོགས་དང་རྩལ་དུ་
འཆར་བའོ། །གལ་ཏེ་བསྒོམས་པས་སྐྱོན་བྱུང་ན་སྒོམ་གྱི་
སྐྱོན་བྱིང་རྒོད་གཉིས་ཡིན་ཏེ། དེའང་བྱིང་བ་ནི། འབྱུང་
བའི་བྱིང་རྟགས་བར་ཆད་ཀྱི་བྱིང་རྟགས་སོ། །དེ་ལ་
འབྱུང་བའི་བྱིང་རྟགས། ལུས་ལྕི་ལ་ཤེས་པ་མི་གསལ་ན་
སའི་བྱིང་རྟགས་ཡིན། ཤེས་པ་མི་གསལ་ལ་གྲང་ཤུམ་བྱེད་
ན་ཆུའི་བྱིང་རྟགས་ཡིན། ཤེས་པ་མི་གསལ་ལ་རྔམས་ཤིང་

འགྲོ་འདོད་ན་རླུང་གི་བྱིང་རྟགས་ཡིན། སེམས་ཉོག་ལ་
མགོ་ན། དྲོད་ཆེ་རྡུལ་བྱུང་ན་མེ་ཡི་བྱིང་རྟགས་ཡིན། དེ་
ལྟར་འབྱུང་བ་བཞི་གང་གིས་བྱིང་ཡང་། ཀོག་གིས་ལངས་
ལ། ལུས་བསྲང་། རྐང་པ་གཤིབ། ལག་པ་སྤྱི་བོར་ཐལ་མོ་
སྦྱར་ཏེ། ཕྱི་ལུས་ཀྱི་འབྱུང་བ་བཞི་ནང་གི་འབྱུང་བཞི་ལ་
བསྟིམ། ཕྱི་ནང་གི་འབྱུང་བཞི་གཉིས་སུ་མེད་པར་བསྟིམ།
སེམས་ནམ་མཁའ་ལ་ཕྱད་ཀྱིས་བཏང་ལ། ཤེས་པ་རྟེན་
མེད་རིག་པ་ཡུལ་མེད། རྟོག་མེད་རང་གསལ་ཆེན་པོའི་
ཀློང་དུ་གསལ་སིང་ངེ་བཞག་པས་བྱིང་བ་སངས་ཀྱིས་
འགྲོ་བ་ཡིན། དེ་ཡང་ཡུམ་ལས། ས་ནི་ཆུ་ལ་མེད་ཅིང་མི་
དམིགས་སོ། །ས་ནི་གཟུགས་ཀྱི་ནང་ན་མེད་ཅིང་མི་
དམིགས་སོ། །ས་ནི་གཟུགས་ཀྱི་བར་ན་ཅི་ལ་ཡང་མི་
དམིགས་སོ། །ཞེས་པ་དང་། ཡང་། ཆོས་ཉིད་ནི་སེམས་ལ་
གནས་སོ། །ནམ་མཁའ་ནི་ཅི་ལ་ཡང་མི་གནས་སོ། །སེམས་
ཉིད་ནི་ནམ་མཁའ་ལ་གནས་སོ། །ཞེས་པ་དང༌། ནམ་
མཁའ་རྣམ་པར་བསྒོམ་པ་ནི་ཤེས་རབ་ཀྱི་ཕ་རོལ་ཏུ་ཕྱིན་
པ་སྒོམ་པའོ། །ཞེས་སོ། །དེ་ལྟར་བྱིང་བ་ལས་གསལ་ནས་

ཤེས་པ་རང་ལུགས་སུ་ཕབ་ལ་ལྷན་གྱིས་བཞག་གོ །
གཉིས་པ་ཡི་དྭགས་ཀྱི་བྱིང་རྟགས་ནི། གཉིད་ཆེ། ཤེས་
པ་ཉོག །ཡང་ན་སྙིང་མི་དགའ་སེམས་རང་བཞིན་དུ་མི་
གནས། དབུགས་རྔམས་པ་འབྱུང་ངོ་། །དེ་ལ་བླ་མ་ལ་
གསོལ་བ་གདབ། སྐྱབས་སུ་འགྲོ་བ་བྱ། ལུས་དང་། ནད་
དང་། རྟོག་པ་ཐམས་ཅད་འདྲེ་ལ་བྱིན་ལ། ཡ་ང་བའི་སར་
ལུས་གཅེར་བུར་ཕྱུང་སྟེ་མཆོང་རྒྱུག་བྱ། ལུས་གཅུ། རྨྱངས།
བསྐུམ། ཟློག་སྦྱོང་དྲན་ཚད་བྱས་པའི་རྗེས་ལ་ལུས་སེམས་
དལ་དལ་བྱས་པས་ཤེས་པ་ལྷན་གྱིས་འགྲོ །དེ་ནི་བྱིང་བ་
བཅོས་པའོ། །སྒོམ་སྐྱོན་གཉིས་པ་རྒོད་པ་ནི། སེམས་
རང་ལུགས་སུ་མི་གནས་པར་ཤེས་པ་འཕྲོར་འོང་། དེ་ལ་
གཉེན་པོ་ཤེས་བཞིན་གྱི་བྱ་ར་བཏང་སྟེ། འཕྲོ་བའི་མཁན་
པོ་ལ་བལྟས་པས། མཁན་པོ་རང་གི་སེམས་སུ་འདུག་པ་
རང་གིས་ངོས་ཟིན་པ་དང་ཏུར་གྱིས་དྲན་པ་ཐམས་ཅད་
ཕྱལ་གྱིས་བཏང་། ལྷུགས་ཀྱིས་རླུགས་ལ་ཅོག་གིས་བཞག །
ཤེས་པ་ཁ་ནང་དུ་བལྟས་ལ། ཡིད་དྲན་མེད་ཀྱི་ངང་ལ་
ལྷན་གྱིས་བཞག །དེས་མ་ཞི་ན་ཇི་ཙམ་འགྲོ་ནུས་པ་ལྟ་སྟེ།

ཕྱི་ནང་ཐམས་ཅད་ལ་འཕྲོར་གཞུག་གོ །དེ་ལྟར་བཏང་
བས་སླར་འགྲོ་ས་མ་རྙེད་པར་ཤེས་པ་ལྷན་གྱིས་འགྲོ་བ་
ཡིན་ནོ། །བྱིང་རྒོད་གཉིས་སྐྱོན་གང་ཆེ་ན་བྱིང་བ་སྐྱོན་ཆེ།
ཅིའི་ཕྱིར་ན། བྱིང་བ་གཏི་མུག་ཤས་ཆེ། རྒོད་པ་ཡེ་ཤེས་
ཤས་ཆེ་བས་སོ། །དེས་ན་གནས་ལུགས་ངོ་སྤྲོད་ཀྱི་སྟེང་དུ་
ལྷན་གྱིས་བཞག་པའི་ཆེ་བས་སྐྱོན་ཐམས་ཅད་ཡོན་ཏན་
དུ་ཆོད་པའོ། །གལ་ཏེ་ཡུལ་ལ་ཤེས་པ་འཕྲོ་བ་ཐམས་ཅད་
རྒོད་པའི་ཆ་ཡིན་པས། དྲན་པས་འཛིན་པ་གལ་ཆེ་བས།
སེམས་སྤྲོས་པ་མེད་པའི་ངང་དུ་གནས་པར་བྱའོ། །དེ་
ཡང་གཟུགས་སྟོང་པའོ་ཞེས་པའམ་མི་སྟོང་ངོ་ཞེས་སྤྱོད་
པ་ནི་བྱང་ཆུབ་སེམས་དཔའི་སྤྲོས་པའོ། །ཞེས་སོ། །དེ་
ནས་གནས་ལུགས་སྤྲོས་པ་མེད་པའི་དོན་ལ་ཡེངས་མེད་
དུ་ཉམས་སུ་བླང་ངོ་། །ལར་འགལ་རྐྱེན་གང་བྱུང་བའི་
དུས་སུ། ཆོས་ཐམས་ཅད་རང་གི་ལུས་ལ་བསྡུ། ལུས་
སེམས་ལ་བསྡུ། སེམས་ཆོས་ཀྱི་དབྱིངས་སུ་བཏང་བ་ནི་
གདམས་ངག་ཡིན་ནོ། །དེ་ལྟར་ཆོས་ཀྱི་དབྱིངས་ལས་མ་
གཡོས་པའི་ངང་ལ་བཞག་པས། རིག་པ་ཟིན་ནས་བདེ་

ལྷན་གྱིས་འགྲོ། ཉམས་མྱོང་ཐུན་མོང་མ་ཡིན་པ་སྐྱེའོ། །དེ་
ནི་སྡུག་བསྔལ་བདེ་བར་ཆོད་པའོ། །
དེ་ལྟར་བདུད་ཐམས་ཅད་ཆོས་ཉིད་དུ་བཅད་ཅིང་
བསྒོམས་པས། དྲོད་རྣམ་པ་གསུམ་འབྱུང་སྟེ། སྦྱོར་བ་
ཕྱིའི་དྲོད་ལུས་ཡོད་དུ་མི་ཚོར་བ་དང་ན་ཚ་དང་བྲལ་བ་
འབྱུང་། །མཚན་མ་ནང་གི་དྲོད་དབུགས་ཕྱི་ནང་དུ་རྒྱུ་བ་
མི་ཚོར་བ་དང་རྣམ་རྟོག་མི་སྐྱེ་བར་འགྱུར། གསང་བ་
བྱང་ཆུབ་སེམས་ཀྱི་དྲོད་སེམས་ཉིད་དེ་བཞིན་ཉིད་དེ་
བཞིན་ཉིད་ཀྱི་ངང་དུ་ལྷན་ནེ་སོང་ནས་བདེ་བ་ཆེན་པོ་
རྒྱུན་ཆད་མེད་པར་སྐྱེའོ། །དེ་ནས་གསལ་སྟོང་གི་དོན་
ཕྱིན་ཅི་མ་ལོག་པ་རྒྱུད་ལ་སྐྱེས་ནས། རྣམ་པ་ཐམས་ཅད་
མཁྱེན་པ་ཉིད་ཀྱི་འབྲས་བུ་ཐོབ་པ་ལ་ཚེགས་མེད་པའོ། །
དེ་ལྟར་ཉམས་སུ་བླངས་པས་བར་དོ་ངང་གི་འབྱོངས་ཏེ།
དེ་ཡང་རང་བཞིན་གནས་པའི་བར་དོ་ད་ལྟ་ཡིན་པས།
དུས་འདི་ཉིད་དུ་གོམས་པར་བྱས་ནས། བདུད་ཀྱི་བར་
ཆད་ཐམས་ཅད་ཉམས་ལེན་གྱི་བསྐུལ་མའམ། ཆོས་ཉིད་
ཀྱི་གྲོགས་སུ་ཤེས་ཏེ། རྒྱུད་ཆད་མེད་པར་ཉམས་སུ་བླངས་

པས། སེམས་ལ་རྟོག་པ་བཟང་ངན་གང་ཡང་མེད་པར་
ཆོས་ཉིད་ཀྱི་ངང་ལས་མི་གཡོ་བར་འདུག་ཙམ་ན་ད་ལྟའི་
བར་དོ་འབྱོངས་པ་ཡིན་ནོ། །
དོན་དེ་ལྟར་ཉམས་སུ་བླངས་ཙ་ན། དེས་རྨི་ལམ་གྱི་
དུས་ན་རྨི་ལམ་ཆོས་ཉིད་དུ་ཤེས་ནས། གཉིད་སད་པ་མ་
ཚོར་བ་ཆོས་ཉིད་སྤྲོས་བྲལ་གྱི་ངང་ལ་གསལ་སིང་ངེ་བ་
འདུག་ན་རྨི་ལམ་གྱི་བར་དོ་འབྱོངས་པ་ཡིན་ནོ། །དེ་ལྟར་
གོམས་པས་འཕྲོ་མཐུད་ནས་ཉམས་སུ་བླངས་པས་འཆི་
ཁའི་དུས་སུ་ནད་དམ་པོས་ཟིན་ནས་ལངས་འདུག་མི་
ཤེས། སྣང་བ་ནི་མ་ནུབ། འཆི་བར་ནི་ཤེས་ཙམ་ན་ཆོད
དགོས་པ་ཡིན་པས། ཉམས་ཀྱི་སྟེང་ནས་ལྕོགས་ན་དངོས་
སུ་བྱ། མ་ལྕོགས་ན་ཡིད་ཀྱིས་སྐྱབས་འགྲོ་སེམས་བསྐྱེད་བྱ།
གསོལ་བ་བཏབ་ལ་ལུས་མཆོད་པཪ་འབུལ་སེམས་ཆོད་
ཉིས་ཀྱི་ངང་ནས་ཆགས་མེད་ཞེན་མེད་དུ། ཉམ་ང་བག་
ཚ་དང༌། ཐེ་ཚོམ་ཡིད་གཉིས་མེད་པར། སྒོམ་ལ་ཉམས་
མྱོང་། ཆོས་ཉིད་རང་ལུགས་ཀྱི་ངང་ལ་བློ་མ་ཡེངས་པར་
བཞག །གང་ལ་ཡང་སྙེམས་དང་ཆགས་ཞེན་མེད་པར་

ཆོས་ཉིད་མི་འགྱུར་བའི་ངང་ལ་བློ་ལྷན་ནེ་གནས་པ་ལ་
དབུགས་ཆད་ན་འཆི་ཁའི་བར་དོ་འབྱོངས་པ་ཡིན་ནོ། །
དེ་ནས་དབུགས་ཆད་མ་ཐག་ཏུ་རང་བཞིན་གྱི་གནས་
ལུགས་ཀྱི་དོན་སྐྱེ་བ་མེད་པའི་ངོ་བོ། སེམས་ཅན་ཐམས་
ཅད་ལ་འཆར་བ་དེ་ངོས་ཟིན་ནས་ཆོས་ཉིད་ཀྱི་ངང་ལ་
གནས། དེ་ལ་བརྟན་པ་ཐོབ་ཙམ་ན། རང་བཞིན་
སྐྱེ་འགག་མེད་པའི་དབྱིངས་ནམ་མཁའ་ལྟ་བུའི་ངང་ལ་
སེམས་རང་ས་ཟིན་པར་བྱའོ། །དེའི་ངང་ནས་གཟུགས་སྐུ་
གཉིས་ཀྱིས་གང་ལ་གང་འདུལ་དུ་དོན་མཛད་པའོ། །དེས་
ན་སྲིད་པའི་བར་དོ་འབྱོངས་པ་ཡིན་ཏེ། མངལ་གྱི་གྲོང་
ཁྱེར་རྒྱུན་ཆད། འཁོར་བ་ཆོས་ཉིད་དུ་ལ་ཟློས་པའོ། །དེ་ལ་
མིང་བཏགས་ན། ངལ་སོས། ཆད་པ་བཏང༌། དབུགས་
ཕྱིན། བྱ་བ་བྱས། བྱེད་པ་བྱས། ཟག་པ་ཟད། ཁུར་བོར།
རང་བཞིན་གྱི་དོན་རྗེས་སུ་ཐོབ། ཨར་ཧན་ཞེས་བྱའོ། །དེ་
རྣམས་སྒོམ་པ་གནས་ལུགས་ལ་བཞག་པའི་གདམས་པའོ།།
ལྔ་པ་ལྟ་བ་བདུད་ཀྱི་སྤྱོད་ཡུལ་དུ་མ་ཤོར་བའི་གདམས་
པ་ལ་གཉིས་ཏེ་བདུད་ངོས་བཟུང་བ་དང་། བདུད་ཆོས་

ཉིད་དུ་བཅད་ནས་ལམ་དུ་ཁྱེར་བའོ། །དང་པོ་ལ་གཉིས་
ཏེ། རྩ་བའི་བདུད་དང་། ཡན་ལག་གི་བདུད་དོ། །རྩ་བའི་
བདུད་ལ་བཞི། ཕུང་པོ་དང་། ལྷའི་བུ་དང་། ཉོན་མོངས་
པ་དང་། འཆི་བདག་གི་བདུད་དོ། །ཡན་ལག་གི་བདུད་ལ་
བཅོ་བརྒྱད་ཡོད་དེ། བྱང་ཆུབ་སྒྲུབ་པ་ལ་མངོན་ཞེན་གྱི་
བདུད། བར་ཆད་བཏང་བ་ལ་ཆོ་འཕྲུལ་གྱི་བདུད། ཐོགས་
བཅས་དངོས་ཀྱི་བདུད། ཐོགས་མེད་ཡིད་ཀྱི་བདུད། ཡོན་
ཏན་གཡེང་བའི་བདུད། ཉམས་མྱོང་རློམ་སེམས་ཀྱི་
བདུད། རིག་པ་འཁུ་འཕྲིག་གི་བདུད། རྣམ་རྟོག་ཕྲ་བའི་
བདུད། ང་རྒྱལ་རློམ་སེམས་ཀྱི་བདུད། ཕྲ་དོག་གཞན་སྨོད་
ཀྱི་བདུད། ཤེས་པ་བྱིང་རྒོད་ཀྱི་བདུད། བཏང་སྙོམས་ལེ་
ལོའི་བདུད། ཞེ་སྡང་ཁོང་ཁྲོའི་བདུད། འདོད་ཆགས་ལོག་
འཚོའི་བདུད། ཤེས་པ་གཡམ་ཁྱེར་གྱི་བདུད། ཡི་མུག་
གཉའ་གཅོག་གི་བདུད། ཁོལ་ཙེ་ཨ་འཐས་ཀྱི་བདུད། ཁ་
དོག་འབྱུང་པོའི་བདུད་དོ། །གཉིས་པ་བདུད་དེ་དག་ཆོས་
ཉིད་ཀྱི་ལམ་དུ་འཁྱེར་བ་ནི། དབང་པོ་རབ་ཀྱིས་བདུད་
གང་བྱུང་ཉམ་ང་བག་ཚ་མེད་པར་རྟོག་མེད་མཉམ་པའི་

ངང་ལ་བཞག་གོ །འབྲིང་གིས་ཚོར་བ་པོས་བཙལ་ཏེ།
བདུད་རང་གི་སེམས་སུ་ཤེས། སེམས་རང་བཞིན་སྐྱེ་བ་
མེད་པ་དེ་ཉིད་ཀྱི་ངང་དུ་བཞག་གོ །དབང་པོ་ཐ་མས་
ལུས་ལ་གནོད་པའི་བགེགས་ལ་ལིང་གིས་བྱིན་ལ། སེམས་
དྲན་མེད་ཀྱི་ངང་ལ་ཡིད་ལ་བྱར་མེད་པར་བཞག་གོ །དེ་
ཡང་ལུས་ལ་ལུས་སུ་མི་བཟུང་། ནད་ལ་ནད་དུ་མི་བཟུང་།
འདྲེ་ལ་འདྲེར་མི་བཟུང་། བར་གཅོད་ཐམམ་ཅད་ཆོས་
ཉིད་ཀྱི་ངང་དུ་ཕྱལ་གྱིས་བཏང༌། ཙོག་གིས་ཞོག །ཤིགས་
ཀྱིས་བཤིག །འབོལ་གྱིས་ཞོག །ལྷོད་ཀྱིས་གློད། །ལྷུགས་
ཀྱིས་རླུགས། སྟོང་སང་ངེ་། བདེ་འབོལ་ལེ། གསལ་སིང་ངེ་།
ཅི་ཡང་ཡིད་ལ་བྱར་མེད་པའི་ངང་ལ་བཞག་གོ །དེ་ཡང་
སྡུད་པ་ལས། ཤེས་རབ་ལྡན་པས་མཉམ་ཉིད་གནས་པར་
ཤེས་པར་བྱའོ། །ཞེས་སོ། །
དེས་ན་སེམས་ཉིད་མཉམ་པ་ཉིད་ཀྱི་དོན་ལ་མ་ཡེངས་
པར་གནས་པར་བྱའོ། ། །དེ་ལྟར་གནས་ལུགས་ཀྱི་དོན་ལ་
མ་ཡེངས་པར་བྱས་པས་བྱིན་རླབས་ཀྱིས་རྩལ་དང་ནུས་
པ་འབྱུང་སྟེ། ནད་པ་ལྟ་བུ་ལ་བྱིན་རླབས་བྱེད་ན། འདྲེ་

དང་ནད་པ་མི་དམིགས་པར་བསྒོམས་ལ། གང་ན་སར་
ཕྱག་གིས་བྱབས། ཕུ་བཏབ། མཆིལ་མ་གདབ། ནད་ཐམས་
ཅད་སྟོང་པར་བསམས་ལ། གང་ལ་ཡང་མ་གྲུབ་ཅིང་
དངོས་པོ་མེད་པའི་ངང་ལ་སེམས་བཞག་ལ། སྐྱབས་འགྲོ་
བྱ། གསོལ་བ་གདབ། གནས་ལུགས་ཀྱི་ངང་ཚུལ་དུ་ཤེས་
པར་བྱའོ། །དེ་ལྟར་བདུད་ཆོས་ཉིད་ཀྱི་ངང་དུ་བཅད་
ནས་ལམ་དུ་ཁྱེར་བ་ལ། ལྟ་བ་བདུད་ཀྱི་སྤྱོད་ཡུལ་དུ་མ་
ཤོར་བར་དོན་ཆོས་ཉིད་ཀྱི་སྤྱོད་ཡུལ་དུ་གྱུར་པ་ཡིན་ནོ།
ཤེས་རབ་ཀྱི་ཕ་རོལ་ཏུ་ཕྱིན་པ་བདུད་ཀྱི་གཅོད་ཡུལ་ལས།
ཉིང་ཚོམས་ཆོས་ཀྱི་རྩ་བ་ཞེས་བྱ་བ། བཀའ་ཤེས་རབ་ཀྱི་
ཕ་རོལ་ཕྱིན་པས་དགོངས་པ་གྲོལ་བ་སྤྲུལ་པའི་སྐུ་ཇོ་མོ་
ལབ་ཀྱི་སྒྲོན་མས་གསུངས་པ་རྫོགས་སོ། །།

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་
གཅོད་ཀྱི་གཞུང་འགྲེལ་ཟག་མེད་སྦྲང་རྩི་
ཞེས་བྱ་བ་བཞུགས་སོ། །
ན་མོ་གུ་ར་ཝེ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་
ངག་གཅོད་ཀྱི་གཞུང་ཉུང་དུ་འགྲེལ་པ་ཟག་མེད་སྦྲང་རྩི་
ཞེས་བྱ་བ་བྱང་ཆུབ་སེམས་དཔའ་སེམས་དཔའ་ཆེན་པོ་
གསུང་གི་མངའ་བདག་འཇམ་དཔལ་སྨྲ་བའི་སེང་གེ་ལ་
ཕྱག་འཚལ་ལོ། །མཁྱེན་གཟིགས་དཀྱིལ་འཁོར་སྒྲིབ་
གཉིས་གཟའ་ལས་གྲོལ། ྋ །ཐུགས་རྗེའི་འོད་ཀྱིས་ནམ་
མཁའི་མཐའ་ལ་ཁྱབ། །ཕྲིན་ལས་ཚ་ཟེར་འཁོར་བའི་རྒྱ་
མཚོ་སྐེམ། །མ་རིག་མུན་སེལ་རྒྱལ་བ་སྲས་བཅས་དང༌། །
ནམ་མཁའི་ནོར་བུ་བཀའ་བརྒྱུད་རིན་ཆེན་ལ། །སྲིད་པའི་
འདམ་ལས་སྐྱེས་པའི་རྣལ་འབྱོར་གྱིས། །དད་པའི་འདབ་
སྟོང་རབ་ཏུ་རྒྱས་བྱས་ཏེ། །དགའ་མགུར་རངས་པའི་ཟེའུ་
འབྲུ་མངོན་ཕྱུང་ནས། ། ཟག་མེད་སྦྲང་རྩིའི་དགའ་སྟོན་
འགྱེད་བྱ་ཡི། །དོན་གཉེར་དད་བརྩོན་འདབ་གཤོག་མི་

དམན་ཅིང་། །ཕ་རོལ་ཕྱིན་པའི་རྐང་དྲུག་ལྡན་པ་རྣམས། །
གཞུང་དོན་བཅུད་འདིས་གྱ་ནོམ་ཚིམ་པར་གྱིས།
༈ དེ་ལ་བསྟན་བཅོས་འདི་ཉིད་རྩིས་འགོ་ལྔས་འཆད་
པ་ལས། དང་པོ་ནི་སློབ་དཔོན་གང་གིས་མཛད་པ་ནི།
ལྷག་པའི་ལྷ་འཇམ་དཔལ་སྨྲ་བའི་སེང་གེས་བྱིན་གྱིས་
བརླབས་ཤིང་། འཕགས་པ་ཀླུ་སྒྲུབ་དང་སློབ་དཔོན་
ཐོགས་མེད་གཉིས་ཀྱི་གཞུང་ལུགས་ཐུགས་སུ་ཆུད་པས་
ལུང་རིགས་ལ་མཁས་པ། ཏིང་ངེ་འཛིན་མཆོག་མངའ་བ་
སྟེ་བསྟན་བཅོས་བརྩམས་པའི་ཡོན་ཏན་གསུམ་དང་ལྡན་
པ་བྲམ་ཟེ་ཨཱརྱ་དེ་ཝ་ཞེས་བྱ་བ་དེས་མཛད་དོ། །
༈ གཉིས་པ། ཕྱོགས་གང་དུ་རྟོགས་ཤིང་བཀའ་གང་ལ་
བརྟེན་ནས་མཛད་པ་ནི། སྤྱིར་ཐེག་པ་ཆེ་ཆུང་གཉིས་ལས་
ཐེག་པ་ཆེན་པོ། དེ་ལའང་མདོ་སྔགས་གཉིས་ཀའི་མཐར་
ཐུག་གི་གོ་དོན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། མདོ་
སྡེ་དང་རྒྱུད་སྡེ་ཐམས་ཅད་ལ་བརྟེན་ཅིང་། བྱེ་བྲག་ཏུ་
བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོའི་
མདོ། སྲས་ཡུམ་བཅུ་བདུན་ལ་སོགས་ལ་བརྟེན་ནས་

མཛད་དོ། །
༈ གསུམ་པ། དགོས་པ་གང་གི་ཆེད་དུ་མཛད་ན།
བློ་དང་ལྡན་པ་འགའ་ཞིག་ཁམས་གསུམ་འཁོར་བ་སྡུག་ག་
བསྔལ་གྱི་རང་བཞིན་དུ་མཐོང་ནས། རང་གཞན་ཐམས་
ཅད་དེ་ལས་ཐར་པའི་ཐབས་ཤེས་རབ་ཀྱི་ཕ་རོལ་ཏུ་ཕྱིན་
པ་ཉམས་སུ་ལེན་འདོད་པ་ལ། ཚེ་ཐུང་ཞིང་བརྩོན་འགྲུས་
ཆུང་བས་ཡུམ་གྱི་དོན་རྟོགས་མི་ནུས་ཤིང་། ཡུམ་གྱི་
སྦས་དོན་མངོན་པར་རྟོགས་པའི་རྒྱན་ལ་སོགས་པ་ལྟར་
བསླབས་ཀྱང་དོན་རྒྱུད་ལ་སྐྱེ་དཀའ་བས། དེ་དག་གི་
ཚེགས་ཆུང་ངུས་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་
པའི་དོན་དུ་མཛད་དོ། །དཔལ་འཇམ་དཔལ་སྨྲ་བའི་
སེང་གེས་རྗེས་སུ་བཟུང་བས་དེ་ལྟ་བུའི་ཐབས་ཤེས་པ་
དང་། བྱིན་རླབས་ཀྱི་བཀའ་བབ་ཡོད་པས་དོན་དེ་རྟོགས་
ནུས་པ་དང་ལྡན་པའོ། །
༈ བཞི་པ་མཚན་ཅི་ལས་བཏགས་ན། དོན་དང་། དཔེ་
དང་། གཞུང་ཚད་དང་། གང་ཟག་དང༌། གནས་དང་།
དུས་དང་། བྱེད་ལས་ལ་མཚན་དུ་བཏགས་པ་ལ་སོགས་

པ་མང་དུ་ཡོད་པ་ལས། འདི་དོན་ལས་མཚན་དུ་བཏགས་
པ་སྟེ། བརྗོད་བྱའི་དོན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།
རྗོད་བྱེད་གཞུང་འདིས་སྟོན་པའོ། །
༈ ལྔ་པ། དབུ་ཞབས་སུ་དོན་དུ་ཞིག་གིས་སྟོན་ན།
བསྡུས་པའི་དོན་གསུམ་སྟེ། ཀླད་ཀྱི་དོན་དང་། གཞུང་གི་
དོན་དང་། མཇུག་གི་དོན་ནོ། །དང་པོ་ལ་གསུམ་སྟེ།
མཚན་སྨོས་པ། མཆོད་པར་བརྗོད་པ། བཤད་པར་དམ་
བཅའ་བའོ། །དེ་ལ་མཚན་བསྒྱུར་བ་ནི། རྒྱ་གར་སྐད་
དུ། ཨཱརྱ་པྲཛྙཱ་པཱ་ར་མི་ཏཱ། ཨུ་པ་དེ་ཤ་ན་མ། བོད་སྐད་
དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མན་
ངག་ཞེས་བྱ་བའོ། །དེ་བཤད་ན། ཁམས་གསུམ་གྱི་ས་ལས་
འཕགས་པས་ན་ཨཱརྱའོ། །སོ་སོ་རང་རིག་པའི་ཡེ་ཤེས་
ཀྱི་ཆོས་ཀྱི་དབྱིངས་ལ་གསལ་སྣང་ཐོབ་པ་ནི་དོན་དམ་
རྟོགས་པའི་ཤེས་རབ་སྟེ་པྲཛྙཱའོ། །སྟོང་པ་སྙིང་རྗེ་ཟུང་
འཇུག་གི་ལམ་གྱིས་སྲིད་ཞི་གཉིས་ཀྱི་མཐར་མ་ལྷུང་བ་ནི་
ཕ་རོལ་ཏུ་ཕྱིན་པ་སྟེ་པཱ་ར་མི་ཏའོ། །དོན་དེ་རྟོགས་པའི་
ཐབས་བྱ་སླ་ལ་ཚེགས་ཆུང་ངུས་ཉེ་བར་ཕན་འདོགས་པ་

ནི་མན་ངག་སྟེ། ཨུ་པ་དེ་ཤའོ། །གཞུང་འདི་ཡི་མིང་སྟེ་
སྐད་ཞེས་བྱ་བ་ནི་ན་མའོ། །ཞར་བྱུང་ལོ་པཎ་གྱི་ཕྱག་ནི།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་
ཕྱག་འཚལ་ལོ། །ཞེས་པ་སྟེ། ཡུམ་མཆོག་ཏུ་གྱུར་པ་ལ་
བསོད་ནམས་བསགས་པ་བསམ་པའི་དོན་ཡིད་བཞིན་དུ་
འགྲུབ་པའོ། །
༈ གཉིས་པ་མཆོད་པ་བརྗོད་པ་ནི། རྟོགས་པའི་ཉི་
ཟླས་མ་རིག་ལོག་རྟོག་བཅོམ། །ཐུགས་རྗེའི་བརླན་གྱིས་
འགྲོ་རྣམས་སྨིན་མཛད་པ། །དོན་གཉིས་མཐར་ཕྱིན་སྨྲ་
བའི་སེང་གེ་ལ། །ལུས་དང་ངག་ཡིད་དང་ཞིང་མོས་པས་
འདུད། །གང་གིས་འདུད་ན་གཞུང་འདི་རྩོམ་མོས་སོ། །
གང་ལ་འདུད་ན་ཆོས་ཀྱི་སྐུ་འདུས་མ་བྱས་ཤིང་ལྷུན་གྱིས་
གྲུབ་པར་རང་རྒྱུད་ལ་ཞུགས་པ་དེ། རང་རིག་པའི་ཡེ་
ཤེས་ཀྱིས་རྟོགས་པ་ཉི་ཟླ་ལྟ་བུ་དང་། དེའི་མཐུས་མ་རིག་
པའི་བག་ཆགས་ཤེས་སྒྲིབ་དང་། ཀུན་བཏགས་ཀྱི་ལོག་
རྟོག་གི་ཉོན་སྒྲིབ་གཉིས་ཀ་སྤངས་པ་རང་དོན་གྱི་ཡོན་
ཏན་ཕུན་སུམ་ཚོགས་པ་དང་། མཁྱེན་པའི་ཡེ་ཤེས་བརྩེ་

བའི་ཐུགས་རྗེ་མཛད་པའི་འཕྲིན་ལས་ཆར་བབས་པའི་རྩི་
ཐོག་སྨིན་པ་ལྟ་བུ། གཞན་དོན་གྱི་ཡོན་ཏན་ཕུན་སུམ་
ཚོགས་པ་མངའ་བ་འཇམ་དཔལ་སྨྲ་བའི་སེང་གེ་ལའོ། །
ཚུལ་ཇི་ལྟར་འདུད་ན་བཅོས་མིན་གྱི་དད་པས་ཀུན་ནས་
བསླངས་ཏེ། ལུས་ངག་ཡིད་གསུམ་དྭངས་ཤིང་མོས་པས་
སོ། །དགོས་པ་གང་གི་ཆེད་དུ་འདུད་ན། འཇམ་དཔལ་རྩ་
བའི་བླ་མ་དང་ལྷག་པའི་ལྷ་གཉིས་ཀ་ཡིན་པས། དེ་ལ་
འདུད་ན་དོན་གཉིས་འབད་མེད་དུ་འགྲུབ་པས་སོ། །
༈ གསུམ་པ་བཤད་པར་དམ་བཅའ་བ་ནི། བརྗོད་བྱའི་
སྙིང་པོ་རྩ་བ་དང་བྲལ་བ། གཉིས་མེད་ཤེས་རབ་ཕ་རོལ་
ཕྱིན་པའི་དོན། །རྟག་ཆད་ལ་སོགས་དམིགས་པའི་མཐའ་
གྲོལ་བ། །ཅི་ནུས་པར་ནི་འགྲོ་ལ་ཕན་ཕྱིར་བཤད། །གང་
གིས་བཤད་ན། འཕགས་པ་ལྷས་སོ། །གང་བཤད་ན།
རྗོད་བྱེད་ཀྱི་གསུང་རབ་ཡན་ལག་བཅུ་གཉིས་སམ། སྡེ་
སྣོད་རིན་པོ་ཆེ་གསུམ་གྱི་བརྗོད་བྱའི་སྙིང་པོ་མཐར་ཐུག་
ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཏེ། འཁོར་བའི་རྩ་
བ་བདག་འཛིན་དང་བྲལ་ཞིང་། གཉིས་འཛིན་གྱི་འཁྲུལ་

རྟོག་སྐྱེ་མེད་དུ་སྟོན་པའི་དོན་དེའོ། །ཚུལ་ཇི་ལྟར་བཤད་
ན་ཚིག་དོན་ཕྱིན་ཅི་མ་ལོག་པར་མཐའ་བརྒྱད་ཀྱི་དམིཊ་
པའི་ཡུལ་ལས་འདས་པ་སྟེ། གང་གི་རྟེན་ཅིང་འབྲེལ་བར་
འབྱུང་། །འགག་པ་མེད་པ་སྐྱེ་མེད་པ། །ཆད་པ་མེད་པ་
རྟག་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་
མིན་དོན་གཅིག་མིན། །སྤྲོས་པ་ཉེར་ཞི་ཞི་བསྟན་པ། །
རྫོགས་པའི་སངས་རྒྱས་སྨྲ་རྣམས་ཀྱི།  ང་ཚེ་ལ་མ
འཚལ་ལོ། །ཞེས་པ་ལྟར་རོ། །དགོས་པ་གང་གི་ཆེད་དུ་
བཤད་ན། བྱང་ཆུབ་སེམས་དཔའ་ལས་དང་པོ་པ་ནས་
བཟུང་སྟེ། །ཅི་ནུས་ཀྱི་གཞན་དོན་བྱ་བ་ཡིན་པས། འདི་
ཡང་འགྲོ་ལ་ཕན་པའི་ཆེད་དུའོ། །དེའང་ཤེས་རབ་ཀྱི་ཕ་
རོལ་ཏུ་ཕྱིན་པ་ལ་གཞུང་དང་། ལམ་དང་། དོན་གསུམ་ལ།
ཕྱི་མ་ནི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་
བསྒྲུབ་བྱའི་འབྲས་བུ་ཡིན་ལ། དེ་དོན་ཤེས་རབ་ཀྱི་ཕ་
རོལ་ཕྱིན་པ་ཡིན་པས་དེ་སྒྲུབ་བྱེད་ཀྱི་ལམ་དང་། དེ་སྟོན་
བྱེད་ཀྱི་གཞུང་གཉིས་ཀྱང་ཤེས་རབ་ཀྱི་ཕ་རོལ་ཕྱིན་པའི་
སྒྲས་བརྗོད་དེ། སློབ་དཔོན་ཕྱོགས་ཀྱི་གླང་པོས། ཤེས་

རབ་ཕ་རོལ་ཕྱིན་གཉིས་མེད། །ཡེ་ཤེས་དེ་ནི་དེ་བཞིན་
གཤེགས། །བསྒྲུབ་བྱའི་དོན་དེ་དང་ལྡན་པས། །གཞུང་
ལམ་དག་ལ་དེ་སྒྲ་ཡིན། །ཅེས་གསུངས་པ་ལྟར། རྗོད་
བྱེད་གཞུང་འདིས་བརྗོད་བྱ་དོན་དེ་སྟོན་ནུས་པ་དང་།
དེའང་ཚིག་དོན་ཕྱིན་ཅི་མ་ལོག་པར་བརྗོད་བྱ་དང་རྗོད་
བྱེད་འབྲེལ་བ་དང་། དེ་བསྟན་པས་རྗེས་འཇུག་དོན་
རྟོགས་ནུས་དགོས་པ་དང་། རྟོགས་ནས་ཉམས་སུ་བླངས་
པས་འབྲས་བུ་སངས་རྒྱས་ཐོབ་པ་ནི་དགོས་པའི་དགོས་
པ་སྟེ། ཆོས་བཞི་དང་ལྡན་པ་ནི་བསྟན་བཅོས་མཆོག་ཏུ་
གྱུར་པའི་མཚན་ཉིད་དོ། །
༈ གཞུང་གི་དོན་ལ་གསུམ། མདོར་བསྟན་པ། རྒྱས་པར་
བཤད་པ། མཇུག་བསྡུ་བའོ། །དང་པོ་ལ་གསུམ། ལུས་ངག་
ཡིད་གསུམ་མཉམ་པར་བཞག་ཐབས། སེམས་ཀྱི་གནས་
ལུགས། དེ་ལྟར་རྟོགས་པའི་ཕན་ཡོན་བསྟན་པའོ། །
དང་པོ་ནི་བཅའ་གཞི་གསུམ་གྱི་བཀའ་ཡི་ཐོག་ཏུ་བཞག །
འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པའི་ཐབས་
ཐུན་མོང་མ་ཡིན་པ་ཡིན་པ་སྟེ། ཡུམ་ལས་ཏིང་ངེ་འཛིན་

གྱིས་རྣམ་གྲངས་མང་པོ་གསུངས་པ་ལ་བརྟེན་པ་ཏིང་ངེ་
འཛིན་དེ་དག་སྒོམ་པའི་མན་ངག་གོ །བཅའ་གཞི་གསུམ་
ནི་ལུས་ངག་ཡིད་གསུམ་གྱིས་སོ། །བཀའི་དོན་ནི་རྣམ་
ཐར་སྒོ་གསུམ་གྱི་རང་བཞིན་ཤེས་རབ་ཀྱི་ཕ་རོལ་ཏུ་ཕྱིན་
པ་སྟེ། དེའི་སྟེང་དུ་བཞག་པའོ། །དེའི་ཞོར་ལ་རིགས་དྲུག་
གི་བག་ཆགས་དག་པར་བྱེད་པ་སྟེ། གསང་སོགས་ནས་
སེམས་ལ་རིགས་དྲུག་གི་བག་ཆགས་ཡོད་པ་ལུས་ལ་སྨིན་
ནས། རིགས་དྲུག་གི་རྩ་ཡིག་ཡོད་པར་གསུངས་པ་ནི།
རྐང་མཐིལ་དུ་ཏྲི། གསང་གནས་སུ་པྲེ། །ལྟེ་བར་དུ། སྙིང་
གར་ནྀ། མགྲིན་པར་སུ། སྤྱི་བོར་ཨའོ། །རྟེན་དེ་དག་
ལ་བརྟེན་པའི་བག་ཆགས་མས་རིམ་གྱིས་བསྡུས་ནས།
དབྱིངས་རིག་བསྲེས་པས་འཁྲུལ་བ་དག་ཅིང་སྟོང་ཉིད་དུ་
རྟོགས་པའོ། །སློབ་མ་ལ་གདམས་ངག་འདེབས་པའི་
དུས་སུ་འོག་གི་སྐྱབས་འགྲོ་སེམས་བསྐྱེད་སྔོན་དུ་བྱས་ལ་
གཟོད་གདབ་བོ། །
གཉིས་པ་སེམས་བསྐྱེད་ཀྱི་གནས་ལུགས་བསྟན་པ་ནི།
བཅོས་བསླད་མེད་པའི་རིག་པ་ངོས་བཟུང་ངོ༌། །འཁོར་

ཏཱི
འདས་གཉིས་ཀྱི་རྩ་བར་གྱུར་པའི་སེམས། །དེ་ལ་རྒྱུ་རྐྱེན་
གང་ཡང་མ་གྲུབ་པ། །སྐྱེ་མེད་གཅིག་ཆོད་རང་བཞིན་
སྟོང་པ་ཉིད། །གང་གིས་ཐབས་དེ་ལ་བརྟེན་ནས་འཁོར་
འདས་གཉིས་ཀྱི་རྩ་བ་སེམས་རིག་པ་འདི་ངོས་བཟུང་ལ་
ཡོད་མེད་ལ་སོགས་སྒྲོ་འདོགས་བཅད་དེ། སེམས་གཏན་
ལ་ཕབ་པས་འཁོར་འདས་ཐམས་ཅད་གཏན་ལ་ཕེབ་པ་
སྟེ། ས་ར་ཧས་སེམས་ཉིད་གཅིག་པུ་ཀུན་གྱི་ས་བོན་ཏེ། །
གང་ལ་སྲིད་དང་མྱ་ངན་འདས་འཕྲོ་བ།
འབྲས་བུ་ཐམས་ཅད་སྟེར་བྱས་པ། །ཡིད་བཞིན་ནོར་
འདྲའི་སེམས་ལ་ཕྱག་འཚལ་ལོ། །ཅེས་སོ། །དེས་ན་སེམས་
དེ་རྒྱུ་ལས་མ་བྱུང་རྐྱེན་གྱིས་མ་བསྐྱེད། དབྱིབས་དང་ཁ་
།འདོད་པའི་
དོག་གང་ཡང་མ་གྲུབ། སྐྱེ་བ་མེད་ཅིང་གཞི་རྩ་བྲལ་བའི་
གཅིག་ཆོད་རང་བཞིན་གྱིས་སྟོང་ཉིད་དེ། ཆོས་ཐམས་
ཅད་ཀྱང་དེ་ལས་མ་འདས་པ་ནི་གནས་ལུགས་སོ། །
གསུམ་པ་དེ་ལྟར་རྟོགས་པའི་ཕན་ཡོན་ནི། དེ་ལྟར་
རྟོགས་ན་སྡོང་པོ་རྩད་བཅད་བཞིན། །རྟོག་པའི་ཡལ་ག་
ནམ་ཡང་སྐྱེ་མི་འགྱུར། ། སེམས་ཀྱི་གཞི་རྩ་ཆོད་ནས་སླར་

ཡང་འཁོར་བར་མི་ལྡོག་ཅིང་། འཁྲུལ་རྟོག་རྒྱུན་ཆད་ནས་
རྣམ་པར་གྲོལ་བ་ཐོབ་པའོ། །དབྱིངས་རིག་བསྲེ་བའི་
ཉམས་ལེན་རྒྱས་པར་འོག་ནས་སྟོན་ལ། ཐབས་འདི་
གཞུང་ལུགས་གཞན་ལ་མ་གྲགས་ཤིང་། གདམས་ངག་
འདིའི་ཟབ་ཁྱད་ཡིན་པས་ཐོག་མར་བསྟན་པ་ཡིན་ནོ། །
རྒྱས་པར་བཤད་པ་ལ་གསུམ། ཐོག་མར་རྒྱུ་བྱང་ཆུབ་
མཆོག་ཏུ་སེམས་བསྐྱེད་པ། ལམ་ཉམས་སུ་ལེན་པའི་
གདམས་ངག་དངོས། ཉམས་སུ་བླངས་པའི་འབྲས་བུ་
བསྟན་པའོ། །དང་པོ་ལ་གསུམ། །སེམས་བསྐྱེད་ཀྱི་སྔོན
འགྲོ །དངོས་གཞི། བསླབ་བྱ་བསྟན་པའོ། །དང་པོ་ནི།
དངོས་དང་དངོས་མེད་བློ་ལ་སྣང་བ་ཡི། །རྒྱ་ཆེན་མཆོད་
པས་བླ་མ་དཀོན་མཆོག་མཆོད། །འདིས་སློབ་དཔོན་གྱི་
བྱ་བ་བསྟན་ཏེ། རྟེན་དང་མཆོད་པ་འབྱོར་ཚད་བཤམས་
ལ། མདུན་དུ་ཡུམ་ཆེན་མོ་ལ་སྲས་ཕྱོགས་བཅུ་དང་དུས་
གསུམ་གྱི་སངས་རྒྱས་བྱང་སེམས་དང་། སྟེང་ཕྱོགས་སུ་བླ་
མ་བརྒྱུད་པ་རྣམས་དང༌། འོག་ཕྱོགས་སུ་དཔལ་མགོན་
སྲུང་མ་རྣམས་ཀྱིས་བསྐོར་བར་བསྐྱེད་ཅིང་། སྤྱན་དྲངས་

ལ་དངོས་སུ་འབྱོར་པ་དང་། །དངོས་མེད་ཡིད་ཀྱིས་སྤྲུལ་
པ་དང་། བློ་ཡུལ་དུ་སྣང་བ་བདག་བློས་མ་བཟུང་བའི་
མཆོད་པ། གསུམ་པོས་ཅི་ནུས་མཆོད་དོ། །གཉིས་པ་
དངོས་གཞི་ནི། ཕྱག་དང་མཆོད་པ་ཕུལ་ནས་ནི། །གུས་
པས་སྐྱབས་འགྲོ་སེམས་བསྐྱེད་བླང་། །འདིས་སློབ་མའི་བྱ་
བ་བསྟན་ཏེ། བླ་མ་དཀོན་མཆོག་ལ་ཕྱག་འཚལ་བ་དང་།
ཅི་འབྱོར་བའི་མཆོད་པ་ཕུལ་ནས། གུས་པའི་ཡིད་ཀྱིས་
སྐྱབས་སུ་འགྲོ་བས་སོ་ཐར་གྱི་སྡོམ་པ་དང་སེམས་བསྐྱེད་
པའི་བྱང་སེམས་ཀྱི་སྡོམ་པ་བླངས་ལ་དེ་ནས་གོང་གི་
གདམས་ངག་གདབ་བོ། །
གསུམ་པ་དེ་ཡི་བསླབ་བྱ་ནི། །བླ་མའི་བསླབ་བྱ་མིག་
ལྟར་བསྲུང་། །བྱང་ཆུབ་སེམས་དཔའི་བསླབ་བྱ་ནི། །སྲོག་
གི་ཕྱིར་ཡང་སྤང་མི་བྱ། །བསླབ་པ་བསྲུང་ལ་བརྩོན་པར་
བྱ། །དེ་ལྟར་ཡང་། སྤྱོད་འཇུག་ལས། རྒྱལ་བའི་སྲས་ཀྱིས་
དེ་ལྟ་བུར། །བྱང་ཆུབ་སེམས་རབ་བརྟན་བཟུང་ནས། །
གཡེལ་བ་མེད་པར་རྟག་ཏུ་ཡང༌། །བསླབ་ལས་མི་འདའ་
འབད་པར་བྱ། །ཞེས་དང༌། དེ་ལྟས་ཅི་ལྟར་དམ་བཅས་

བཞིན། །བདག་གིས་གུས་པས་བསྒྲུབ་པར་བྱ། །དེང་
ནས་བརྩོན་པར་མ་བྱས་ན། །འོག་ནས་འོག་ཏུ་འགྲོ་བར་
འགྱུར། །ཞེས་གསུངས་པ་ལྟར་བསྲུངས་པའི་ཕན་ཡོན་
དང་མ་བསྲུངས་པའི་ཉེས་དམིགས་ཤེས། སྲོག་ལ་བབ་
ཀྱང་བསླབ་པ་ལས་མི་འདའ་བར། མིག་གི་འབྲས་བུ་
བཞིན་བསྲུང་བར་བྱ་སྟེ། བསྲུང་བྱ་རྣམས་ནི། འཕགས་པ་
ཐོགས་མེད་ཀྱིས་བྱང་སར་རྒྱ་ཆེར་གསུངས་པའི་དོན་སློབ་
དཔོན་ཙནྡྲ་གོ་མཱིས་གཞུང་དུ་མཛད་པ་སྡོམ་པ་ཉི་ཤུ་པ་
ལ་སོགས་པ་བཞིན་ནོ། །
༈ གཉིས་པ་ལམ་ཉམས་སུ་བླངས་པའི་གདམས་ངག་
ལ་ལྔ། ཐབས་ངེས་པར་སྔོན་དུ་འགྲོ་བའི་ལམ། ཤེས་རབ་
ངེས་པར་ཉམས་སུ་བླངས་པ་དང་། ཤེས་རབ་ཀྱི་ཕ་རོལ་
ཏུ་ཕྱིན་པའི་དོན་དངོས་དང་། དེ་ལས་གཅོད་དུ་གྱུར་
པའི་ངེས་ཚིག་དང་། དེའི་མི་མཐུན་པའི་ཕྱོགས་སུ་སྤང་
བར་བསྟན་པའོ། །དང་པོ་ལ་དྲུག །རང་གཞན་གྱི་མི་
དགེ་བ་བཅུ་སྤངས་པ་དང༌། ལམ་ཕ་རོལ་ཏུ་ཕྱིན་པ་དྲུག་
བསྟན་པ་དང་། དེའི་མི་མཐུན་པའི་རློམ་སེམས་སྤང་བ་

མཐའ་བྲལ་དབུ་མའི་དོན་མ་རྟོགས་པའི་སྐྱོན་
དང་། དམིགས་པའི་དུག་སྤངས་པ་དང་། ཐབས་ཕར་
ཕྱིན་ལྔ་སྔོན་དུ་འགྲོ་དགོས་པའི་དཔེ་བསྟན་པའོ། །
དང་།
༈ དང་པོ་ལ་དྲུག །བདག་ཉིད་མི་དགེ་བ་བཅུ་སྤངས་
ཤིང་གཞན་སྤང་བ་ལ་བསྐུལ་བ་དང་། གཞན་མི་དགེ་བ་
སྤངས་པ་ལ་རྗེས་སུ་ཡི་རང་ཞིང་ལེགས་སོ་བརྗོད་པ་དང་།
མི་དགེ་བ་བཅུ་སྤངས་པ་གཅིག་པུས་ཀྱང་མི་གྲོལ་བར་
བསྟན་པའོ། །དང་པོ་ནི། སྲོག་གཅོད་ལ་སོགས་མི་དགེ་
བཅུ། །བདག་སྤངས་གཞན་ཀྱང་དེ་ལ་བསྐུལ། །ཐབས་
ངེས་པའི་ལམ་ཐམས་ཅད་དང་པོ་སྡིག་ལས་ལྡོག་པ། བར་
དུ་དགེ་ལས་ལྡོག་པ། མཐའ་མ་ཀུན་ལས་ལྡོག་པ་གསུམ་
དུ་བསྡུས་ནས་སྟོན་ཏེ། སྡིག་པ་ནི་སྲོག་གཅོད་པ། མ་བྱིན་
པ་ལེན་པ། འདོད་པས་ལོག་པར་གཡེམ་པ་སྟེ། ལུས་ཀྱི་མི་
དགེ་བ་གསུམ་དང་། ཚིག་རྩུབ་མོ། ངག་འཁྱལ་བ། རྫུན་དུ་
སྨྲ་བ། ཕྲ་མ་སྟེ་ངག་གི་མི་དགེ་བ་བཞི་དང་། བརྣབ་
སེམས། གནོད་སེམས། ལོག་ལྟ་སྟེ་ཡིད་ཀྱི་མི་དགེ་བ་
གསུམ་སྟེ། བཅུ་པོ་དེ་དག་དུག་གསུམ་གྱིས་ཀུན་བསླངས་

ཀྱིས་ཆེ་འབྲིང་ཆུང་གསུམ་དུ་སྤྱད་པས་དམྱལ་བ། ཡི་
དྭགས། དུད་འགྲོ་རྣམས་སུ་སྐྱེ་བ་ནི་རྣམ་སྨིན་གྱི་འབྲས་
བུ་དང་། མིར་སྐྱེས་ཀྱང་། སྲོག་གཅོད་། ཚེ་ཐུང་བ་དང་།
བརྐུས་པ། ལོངས་སྤྱོད་དབུལ་བ་དང༌། ཕྱི་རོལ་དགྲ་མང་བ་
དང་། རྫུན་སྨྲས་པ་སྐུར་པ་མང་བ་དང་གཉེན་བཤེས་དང་།
ཕྲ་མས། བྱེད་པ་དང་། ཚིག་རྩུབ་མི་སྙན་པ་ཐོས་པ་དང་།
འཁྱལ་བ་ཚིག་མི་བཙུན་པ་དང་། བརྣབ་སེམས་ཡིད་ལ་རེ་བ་
འཇོམས་པ་དང་། གནོད་སེམས་འཇིག་པ་མང་བ་དང་།
ལོག་ལྟ་ལྟ་ངན་འཛིན་པར་འགྱུར་བ། མྱོང་བ་རྒྱུ་མཐུན་
དང་། མི་དགེ་བ་གང་གོམས་པ་དེ་དག་སླར་ཡང་བྱེད་
རྒྱུན་མི་ཆད་པ་ནི། འདོད་པས་སྡུག་བསྔལ་གྱི་ས་བོན།
བྱེད་པ་རྒྱུ་མཐུན་གྱི་འབྲས་བུ་གཉིས་དང༌། ཡུལ་མཐུ་
ཆུང་དང་། སད་སེར་མང་བ་དང་། རྡུལ་འཁྲིགས་པ་དང་།
དྲི་ང་བ་དང་། མཐོ་དམན་ཅན་དང་། ཚྭ་སྒོ་ཅན་དང་།
དུས་ལོག་དང་། འབྲས་བུ་རྣམས་ཕྲ་བ་དང་། ཁ་ཞེང་ཆུང་
བ་དང་། འབྲས་བུ་ཡེ་མེད་པའི་ཡུལ་དུ་སྐྱེ་བ་ནི་དབང་
འབྲས་སམ། སྐྱེས་བུས་བྱེད་པའི་འབྲས་བུ་སྟེ། དེ་ལྟར་

ཤེས་ནས་བདག་ཉིད་སྤངས་ཤིང་། གཞན་དག་ཀྱང་
སྤངས་སུ་གཞུག་པ་ནི། སྐྱབས་འགྲོའི་བསླབ་བྱ་སོ་ཐར་གྱི་
སྡོམ་པ་གཞན་ལ་གནོད་པ་གཞི་བཅས་སྤངས་པ་སྟེ།
དེའང་ལུས་ངག་གི་མི་དགེ་བ་བདུན་ནི་གཞན་ལ་གནོད་
པ་ཡིན་ལ། དེའི་གཞི་ནི་ཡིད་ཀྱི་གསུམ་མོ། །
གསུམ་པ་ནི། སྲོག་གཅོད་སྤང་བ་དེ་དག་གིས། །
མཐུན་འགྱུར་ལེགས་པར་བརྗོད་པར་བྱ། །དེ་ལྟར་བྱས་
པས་རང་གི་བསོད་ནམས་འཕེལ་ཞིང་གཞན་སྨིན་པར་
འགྱུར་བའོ། །གསུམ་པ་ནི། མི་དགེ་བཅུ་པོ་སྤངས་ཙམ་
གྱིས། །ལམ་མཆོག་རྙེད་པར་མི་འགྱུར་ཏེ། །མངོན་མཐོ་
ལྷ་མིའི་ལམ་དང་ཐར་པ་བྱང་ཆུབ་ཀྱི་ལམ་གཉིས་ལས།
མི་དགེ་བའི་ལས་བཅུ་སྤངས་ནས་དགེ་བའི་ལས་བཅུ་
བསྒྲུབས་པ་དེས། འདོད་ཁམས་ཀྱི་ལྷ་མི་ཙམ་ལས་ཐོབ་
མི་ནུས་ལ་དེའི་སྟེང་དུ་རྒྱུ་སྙོམས་འཇུག་གི་བསམ་གཏན་
བསྒོམས་པས། དེའི་བྱེ་བྲག་གི་འབྲས་བུ་སྐྱེ་བའི་བསམ་
གཏན་གཟུགས་ཁམས་བསམ་གཏན་བཞི་དང་། གཟུགས་
མེད་ཀྱི་ཁམས་སྐྱེ་མཆེད་མུ་བཞིའི་ལྷར་སྐྱེ་བ་ནི་མི་གཡོ་

བའི་ལས་ཞེས་བྱའོ། །
གསུམ་པ་ལམ་ཕ་རོལ་ཕྱིན་དྲུག་བསྟན་པ་ལ་གཉིས།
བདག་ཕར་ཕྱིན་དྲུག་ལ་སྤྱད་ཅིང་གཞན་ཡང་དེ་ལ་
བསྐུལ་བ་དང་། དེའི་མཐུན་འགྱུར་དང་ལེགས་པ་བརྗོད་
པའོ། །དང་པོ་ནི། ཕ་རོལ་ཕྱིན་པ་དྲུག་ལ་ནི། །བདག་སྤྱོད་
གཞན་ཡང་དེ་ལ་བསྐུལ། །སྦྱིན་པ་ནས་བསམ་གཏན་གྱི་
བར་ལྔ་པོའང་ཤེས་རབ་དང་བྲལ་ན་ཕ་རོལ་ཏུ་ཕྱིན་པའི་
མིང་མི་ཐོབ་སྟེ་ཟག་བཅས་ཀྱི་ལམ་ཡིན་པས་སོ། །དེས་ན་
ཐར་པ་བྱང་ཆུབ་ཀྱི་ལམ་གྱི་གཙོ་བོ་ནི་ཤེས་རབ་སྟེ། དེས་
ཟིན་ན་སྦྱིན་པ་སོགས་ལྔ་པོའང་ཕ་རོལ་ཏུ་ཕྱིན་པའི་མིང་
ཐོབ་པར་འགྱུར་ལ། བྱང་ཆུབ་སེམས་དཔའི་ལམ་རྫོགས་
པས། །བདག་ཉིད་སྤྱོད་ཅིང་བསྡུ་བའི་དངོས་པོ་བཞི།
སྦྱིན་པ་དང༌། སྙན་པར་སྨྲ་བ་དང་། དོན་སྤྱོད་པ་དང་།
དོན་མཐུན་པའི་སྒོ་ནས་གཞན་ཡང་དེ་ལ་བསྐུལ་བར་
བྱའོ། །
གཉིས་པ་ནི། ཕ་རོལ་ཕྱིན་པ་དྲུག་པོ་ཡིན། །མཐུན་
འགྱུར་ལེགས་པ་བརྗོད་པར་བྱ། །དེ་ནི་རང་གི་རྒྱུད་དག་

ཅིང་གཞན་སྨིན་པའི་ཐབས་ཏེ། སེམས་བསྐྱེད་ཀྱི་བསླབ་
བྱ་གཞན་ལ་གནོད་པ་སྤངས་པའི་སྟེང་དུ། ཕན་པ་ཅི་
ནུས་སུ་བསྒྲུབ་པ་བྱང་ཆུབ་སེམས་དཔའི་སྡོམ་པའི་ངོང་
བོའོ། །ཕར་ཕྱིན་དྲུག་དོན་བརྒྱད་ཀྱིས་ཉམས་སུ་ལེན་པ་
གཞན་དུ་བསྟན་ནོ། །གསུམ་པ། དེའི་མི་མཐུན་པའི་རློམ་
སེམས་སྤངས་པ་ནི། ཕ་རོལ་ཕྱིན་དྲུག་ལ་སོགས་པ། །
དགེ་བའི་ལས་ལ་སྤྱོད་གྱུར་པའི། །རློམ་སེམས་སྐྱེས་པས་
དེ་ལས་ལྡོག །འདིས་བར་དུ་དགེ་ལས་ལྡོག་པ་བསྟན་ཏེ།
དེའང་ཚོགས་གཉིས་ཟུང་འཇུག་གི་དགེ་བ་བྱང་ཆུབ་ཀྱི་
ལམ་ལས་ལྡོག་པ་མིན་ཏེ། ཚེ་འདིའི་མངོན་མཐོ་དང་། ཕྱི་
མ་ལྷ་མིའི་གོ་འཕང་ཙམ་ལ་དམིགས་ནས་ལེགས་སྨོན་གྱི་
དགེ་བ་སྤྱད་པ་ནི་བྱང་ཆུབ་ཀྱི་གེགས་ཡིན་པས། དེ་ལས་
ལྡོག་པའོ། །ཡང་རློམ་པ་སྐྱེ་བ་ནི་དགའ་བྲོད་ཀྱི་བདུད་
ཡིན་པས་དེ་སྤངས་པའོ། །
བཞི་པ་མཐའ་བྲལ་དབུ་མའི་དོན་མ་རྟོགས་པའི་སྐྱོན་
ནི། གཉིས་མེད་ཕ་རོལ་ཕྱིན་པའི་དོན། །དགེ་སྡིག་བླང་
དོར་རེ་དོགས་ཀྱི། །མཐའ་དང་བྲལ་བར་མ་རྟོགས་ན། །

འདུ་བྱེད་དགེ་བ་བྱས་གྱུར་ཀྱང་། །ཚེ་འདི་ཉིད་ལ་གྲོལ་མི་
འགྱུར། །འདིས་གོང་འོག་གཉིས་ཀྱི་ཟ་མ་ཀུན་ལས་ལྡོག་
པ་བསྟན་ཏེ།  ཿ དོན་དམ་པ་ནི་ཡུལ་དང་ཡུལ་ཅན་ལ་
སོགས་གཉིས་ཆོས་ཀྱི་གཟུང་འཛིན་ཐམས་ཅད་དང་བྲལ་
བ་སྟེ། དེ་མ་རྟོགས་ཀྱི་བར་དུ་དགེ་བ་ཅི་ཙམ་བྱས་ཀྱང་
རྣམ་གྲོལ་མི་ཐོབ་པས། དགེ་སྡིག་གི་བླར་དོར་དང་འཁོར་
འདས་ཀྱི་རེ་དོགས་ལ་སོགས་གཉིས་ཆོས་ཐམས་ཅད་དོན་
ལས་མ་གྲུབ་པར་ཤེས་པ་ནི་ཀུན་ལས་ལྡོག་པའོ། །
༈ ལྔ་པ་དམིགས་པའི་དུག་སྤངས་པ་ནི། །།དེ་བས་
འདུས་བྱས་འདུས་མ་བྱས། །དཀར་དང་གནག་པའི་ཆོས་
རྣམས་ཀུན། ། རྡུལ་ཙམ་དམིགས་པར་མི་འགྱུར་རོ། །
ཀུན་རྫོབ་བློ་ཡུལ་དུ་སྣང་བའི་འཁོར་འདས་ཀྱི་ཆོས་འདི་
ཐམས་ཅད་རྟེན་ཅིང་འབྲེལ་འབྱུང་ཙམ་མ་གཏོགས་པར།
དོན་ལ་བདེན་པར་གྲུབ་པ་རྡུལ་ཙམ་ཡང་མི་དམིགས་
པས། བློ་ལས་འདས་པ་སྟོང་པ་ཉིད་དེ། འཕགས་པ་ཀླུ་
སྒྲུབ་ཀྱིས། རྟེན་ཅིང་འབྲེལ་འབྱུང་གང་ཡིན་པ། །དེ་ནི་
སྟོང་པ་ཉིད་དུ་འདོད། །ཅེས་སོ། །དེས་ན་སྟོང་པ་ཉིད་

དང་། ལྟ་བ་དང་། དོན་དམ་དུ་དམིགས་སུ་མེད་དེ། སྟོང་
ཉིད་བག་ཆགས་གོམས་པ་ལས། །དངོས་པོའི་བག་ཆགས་
སྤངས་འགྱུར་ཏེ། །ཅི་ཡང་མེད་ཅེས་གོམས་པ་ལས། །ཕྱི་
ནས་དེ་ཡང་སྤང་བར་འགྱུར། །ཞེས་ཞི་བ་ལྷས་གསུངས་
པ་ལྟར་རོ། །
དྲུག་པ་ཐབས་ཕར་ཕྱིན་ལྔ་སྔོན་དུ་འགྲོ་དགོས་པའི་
དཔེ་ནི། འོན་ཀྱང་ཐབས་ལ་མ་བརྟེན་པའི། །ཤེས་རབ་
མངོན་དུ་མི་འགྱུར་རོ། །སོ་ནམ་སྔོན་དུ་མ་སོང་བའི། །ལོ་
ཏོག་མི་འབྱུང་བ་དང་མཚུངས། །མཐའ་མ་ཀུན་ལས་ལྡོག་
པ་ཡང་འཛིན་པ་དང་བྲལ་བ་ཙམ་ཡིན་གྱི། ཚོགས་གཉིས་
ཟུང་འཇུག་གི་དགེ་བ་མི་བསྒྲུབས་པ་མ་ཡིན་ཏེ། གཞི་
བདེན་གཉིས་ཟུང་འཇུག །ལམ་ཚོགས་གཉིས་ཟུང་འཇུག །
འབྲས་བུ་སྐུ་གཉིས་ཟུང་འཇུག །ཀུན་རྫོབ་སེམས་བསྐྱེད་
ལ་བརྟེན་ནས་ཐབས་བསོད་ནམས་ཀྱི་ཚོགས་ཀྱི་ཉེ་བར་
ལེན་པའི་རྒྱུ་བྱས། །ཡེ་ཤེས་ཀྱི་ཚོགས་ཀྱིས་ལྷན་ཅིག་བྱེད་
པའི་རྐྱེན་བྱས་པས། ས་བཅུའི་ཡོན་ཏན་སྐྱེ་ཞིང་མཐར་
གཟུགས་སྐུ་ཐོབ་ལ། དོན་དམ་སེམས་བསྐྱེད་ལ་བརྟེན་

ནས་ཤེས་རབ་ཡེ་ཤེས་ཀྱི་ཚོགས་ཀྱིས་ཉེ་བར་ལེན་པའི་རྒྱུ་
བྱས། བསོད་ནམས་ཀྱི་ཚོགས་ཀྱིས་ལྷན་ཅིག་བྱེད་པའི་
རྐྱེན་བྱས་པའི་ལམ་ལྔའི་ཡོན་ཏན་སྐྱེ་ཞིང་མཐར་ཆོས་སྐུ་
ཐོབ་པས། འཇིག་རྟེན་པའི་སོ་ནམ་དང་སྟོན་ཐོག་ལྟར་
ཤེས་པར་བྱས་ལ་ཐབས་ངེས་པའི་ལམ་འདི་དང༌། འོག་
ནས་འབྱུང་བའི་ཤེས་རབ་ངེས་པའི་ལམ་གཉིས་ཟུང་
འཇུག་ཏུ་ཉམས་སུ་བླང་བར་བྱའོ། །
ཤེས་རབ་ངེས་པ་ཉམས་སུ་བླང་བ་ལ་བརྒྱད། ཤེས་
རབ་ཀྱི་ཕ་རོལ་ཏུ་ཕྱིན་པ་མ་གཏོགས་པ་ལྔ་པོ་རྐྱང་པས་
ལམ་མི་འགྲུབ་པར་བསྟན་པ་དང་། དེ་རང་ལ་ཡོད་པའི་
གཞན་རྐྱེན་མ་ཡིན་པ་དང་། སངས་རྒྱས་རྗེས་སུ་དྲན་པ་
བསྒོམ་པ་དང་། སངས་རྒྱས་ཀྱི་དགོངས་པ་དངོས་དང་།
དེ་རྟོགས་པའི་ཐབས་དང་ཉམས་སུ་ལེན་པའི་གནས་
དང་། ཇི་ལྟར་ཉམས་སུ་ལེན་པའི་ཐབས་དང༌། དེ་ལྟར་
ཉམས་སུ་བླངས་པའི་ཕན་ཡོན་ནོ། །དང་པོ་ནི། ཤེས་རབ་
ཕ་རོལ་ཕྱིན་པ་ཡི། །དོན་ལ་ངེས་པར་མ་སྤྱད་ན། །སྦྱིན་
དང་ཚུལ་ཁྲིམས་བཟོད་པ་དང༌། །བརྩོན་འགྲུས་བསམ་

གཏན་སྤྱོད་འགྱུར་ཀྱང་། །ལོང་བས་སྣ་དབྱུག་སྟོར་བ་
ཡིས། །ལམ་རྒྱུས་རྙེད་པར་ག་ལ་འགྱུར། །སྦྱིན་སོགས་
ལྔ་པོ་བསོད་ནམས་ཀྱི་ཚོགས་ཀྱིས་བསྡུས་པས། ཤེས་རབ་
ཀྱི་མིག་དང་བྲལ་ན་ཟུང་འཇུག་གི་ལམ་དུ་མི་འགྱུར་བས་
ཐར་པ་ཆེན་པོའི་གྲོང་ཁྱེར་དུ་མི་ཕྱིན་ནོ། །
གཉིས་པ་ནི། ཤེས་རབ་ཕ་རོལ་ཕྱིན་པའི་དོན། །ཚིག་
རྐང་འདི་མཆན་དཀྱུས་ལ་ཤོར་བ་ཡིན་པ་འདྲ་སྟེ། གཞུང་
འདི་ལ་ཤོ་ལོ་ཀ་ལྔ་བཅུ་ཡོད་པ་ལ་ཚིག་རྐང་གཅིག་ལྷག་
པར་གདའ་བས་འདི་འདྲའོ། །འོན་ཀྱང་གོ་རྒྱུ་ལ་ཕན་
པར་སྣང་ནས་བཞག་གོ །གཞན་ནས་མ་ཚོལ་རང་ལ་ཡོད།།
དངོས་དང་མཚན་མར་མ་གྲུབ་པའི། །རང་བཞིན་འོད་
གསལ་ཆེན་པོའི་དོན། །དེ་ལྟར་མཆོག་ཏུ་གྱུར་པའི་ཤེར་
ཕྱིན་དེ་རྙེད་པར་མི་ནུས་སམ་སྙམ་ན། །རང་གི་སེམས་
ཀྱི་ཆོས་ཉིད་སྒྲིབ་གཡོག་དང་བྲལ་བས་རང་གི་རང་འོད་
གསལ་བ་དེ་ཡིན་ཏེ། མདོ་ལས་སེམས་ནི་སེམས་མ་མཆིས་
པ་སྟེ། །སེམས་ཀྱི་རང་བཞིན་ནི་འོད་གསལ་བའོ། །ཞེས་
དང་། རྗེ་བཙུན་བྱམས་པས། སེམས་ཀྱི་རང་བཞིན་འོད་

གསལ་གང་ཡིན་པ། །དེ་ནི་ནམ་མཁའ་བཞིན་དུ་འགྱུར་
མེད་དེ། །ཡང་དག་མིན་རྟོག་ལས་བྱུང་འདོད་ཆགས་
སོགས། །གློ་བུར་དྲི་མས་དེ་ཉོན་མོངས་མི་འགྱུར། །ཅེས་པ་
དེའོ། །གསུམ་པ་ནི། ཡིད་ལ་བྱེད་པ་ཀུན་དང་བྲལ། །དྲན་
རྟོག་རང་བཞིན་གྱིས་སྤངས་པའི། །སངས་རྒྱས་རྗེས་སུ་
དྲན་པ་བསྒོམ། །འོད་གསལ་མངོན་དུ་བྱེད་པའི་ལམ་ནི།
ཡུམ་ལས། གང་དྲན་པ་མེད་ཅིང་ཡིད་ལ་བྱར་མེད་པ་དེ་
ནི་སངས་རྒྱས་དང་། · ཆོས་དང་། དགེ་འདུན་རྗེས་སུ་དྲན་
པའོ། །ཞེས་པ་སྟེ་བསྒོམ་པའི་ཐབས་ནི་འོག་གི་དབྱིངས་
རིག་བསྲེ་བའོ། །བཞི་པ་ནི། ཕྱི་ནང་ལྷ་འདྲེ་འཁོར་དང་
འདས། །སྣང་དང་སྟོང་པ་ལ་སོགས་པ། །གཉིས་སྣང་བྲལ་
བ་སངས་རྒྱས་ཀྱི། དགོངས་པ་མ་ནོར་མ་བཅོས་པ། །
དཔེར་ན་ནམ་མཁའི་དབྱིངས་དང་མཚུངས། །དེ་ལྟར་
སངས་རྒྱས་རྗེས་དྲན་བསྒོམས་པའི་དོན། །གཉིས་འཛིན་
ཐམས་ཅད་དང་བྲལ་བ་དེ་སངས་རྒྱས་ཀྱི་དགོངས་པ་སྟེ།
རྒྱ་ཆད་ཕྱོགས་ལྷུང་དང་མཚན་རྟོགས་ཐམས་ཅད་ལས་
འདས་པ། ཆོས་ཀྱི་དབྱིངས་ཀྱི་རང་བཞིན་ནམ་མཁའ་ལྟ་

བུའོ། །དེ་ནི་སངས་རྒྱས་ཀྱི་དགོངས་པ་སོ་སོའི་སྐྱེ་བོའི་
ཉམས་སུ་མྱོང་བའི་ཐབས་ཁྱད་པར་ཅན་ནོ། །
ལྔ་པ་དེ་རྟོགས་པའི་ཐབས་ལ་བཞི། །དབྱིངས་རིག་
བསྲེ་བ་དང་དབྱིངས་རིག་བསྲེ་བའི་འབྲས་བུ་དང་།
དབྱིངས་རིག་བསྲེ་བའི་ཐབས་དངོས་དང་། དབྱིངས་
རིག་བསྲེ་བའི་དགོས་པའོ། །དང་པོ་ནི། ཐབས་ཀྱི་མཆོག་
ཏུ་གྱུར་པ་ནི། །དབྱིངས་དང་རིག་པ་བསྲེ་བར་བྱ། །དོན་
ཤེར་ཕྱིན་དུས་འདི་ཉིད་དུ་མངོན་དུ་བྱེད་པའི་ཐབས།
གཞུང་ལུགས་གཞན་ལ་མ་གྲགས་པ་ཆོས་འདིའི་ཟབ་ཁྱད་
མཆོག་ཏུ་གྱུར་པ་ནི་དབྱིངས་རིག་བསྲེ་བ་སྟེ། དེའི་རྒྱུ་
མཚན་དབྱིངས་རིག་གཉིས་ཡུལ་དང་ཡུལ་ཅན་བྱེད་པའི་
གཉིས་འཛིན་བྱུང་ལ། དེ་ལས་འཁོར་བའི་འཁྲུལ་བ་
མཐའ་དག་བྱུང་ངོ་། །ལམ་དུ་དབྱིངས་རིག་བསྲེ་བ་
བསྒོམས་པས་མཐར་ཕྱིན་འབྲས་བུའི་གནས་སྐབས་སུ།
དབྱིངས་རིག་རྣམ་པར་དག་པ་དང༌། །རིག་པ་རྣམ་ཤེས་
ཚོགས་གནས་གྱུར། །ཡེ་ཤེས་བཞི་དབྱེར་མེད་དུ་འདྲེས་
ནས། སྐུ་གསུམ་འགྲུབ་པས། གཞི་ལམ་འབྲས་གསུམ་

འབྲེལ་བ་ཅན་དུ་ཟབ་ཅིང་གསང་སྔགས་ཀྱི་ལམ་དང་ཆ་
འདྲ་བའོ། །
གཉིས་པ་ནི། དབྱིངས་རིག་འདྲེས་པའི་དུས་དག་ཏུ། །
དངོས་དང་མཚན་མ་དགག་སྒྲུབ་དང། །།དམིགས་པར་
འཛིན་པ་རང་སངས་ཏེ། །གཟུང་འཛིན་གཉིས་དང་བྲལ་
བ་ཡི། །ཆོས་ཉིད་དོན་ལ་གནས་པའོ། །འབྲས་བུ་མངོན་
དུ་གྱུར་པའི་དུས་སུ་དབྱིངས་རིག་འདྲེས་པའི་སྟོབས་ཀྱིས་
གཉིས་ཆོས་ཐམས་ཅད་ཀྱི་འཛིན་པ་སངས་ནས་གཉིས་
མེད་ཡེ་ཤེས་ཀྱི་ཆོས་ཉིད་རྒྱས་ལ། ད་ལྟ་སྒོམ་པའི་དུས་
སུའང་དེ་དང་ཆ་མཐུན་གྱི་ཉམས་ལ་གནས་པའོ། །གསུམ་
པ་ནི། དེ་ལྟར་ལུས་སེམས་མ་བཅོས་པར། །ནམ་མཁའ་
སྟོང་པས་གར་ཁྱབ་པ། །རིག་པ་སྟོང་པས་ཁྱབ་པར་ནི། །
རྒྱ་བསྐྱེད་ཁྱབ་གདལ་ཆེན་པོར་བཞག  ཿ །སློབ་མ་ལ་
གདམས་ངག་འབེབས་པའི་དུས་ནི། སྔར་བསྟན་པའི་
བཅའ་གཞི་གསུམ་ལ་བརྟེན་ནས་དབྱིངས་རིག་བསྲེ་བ།
རིག་རྩལ་དབྱིངས་སུ་བསྲེ་བ། ལུས་ཀྱི་བསྒྲིམ་ཆ། ངག་གི་
བསྡམ་ཆ། ཡིད་ཀྱི་གཏད་ཆ་ཐམས་ཅད་གློད་ལ། ལུས་

སེམས་མ་བཅོས་པར་ནམ་མཁས་གར་ཁྱབ་རིག་པས་ཁྱབ།
རིག་པས་གར་ཁྱབ་ཆོས་སྐུས་ཁྱབ། ཆོས་སྐུ་ཁྱབ་གདལ་
ཆེན་པོའི་ངང་ལ་མཉམ་པར་བཞག །རྒྱུན་དུ་ནི་ནམ་
མཁའ་སྒོ་འབྱེད་བྱ་བའམ་མ་བྱས་ཀྱང་རུང་སྟེ། གདོད་
ནས་དབྱིངས་རིག་དབྱེར་མེད་དུ་ཤེས་པར་བྱས་ལ། དེའི་
ངང་ལ་མཉམ་པར་བཞག་གོ །
བཞི་པ་ནི། དེ་ཚེ་རིག་པ་གཞི་རྩ་དང་། །བྲལ་བར་
ཉམས་སུ་མྱོང་བ་ནི། ། །དབང་པོ་ལྔ་དང་ཕྱི་རོལ་ཡུལ། །
རིག་པ་གང་དུའང་མི་གནས་སོ། །དབྱིངས་རིག་དབྱེར་
མེད་དུ་བཞག་པས། ཆོས་ཐམས་ཅད་རང་གི་སེམས་རིག་
པའི་ངོ་བོར་རྟོགས་ཤིང་རིག་པ་ཉིད་ཀྱང་ངོ་བོ་མ་གྲུབ་
པ་གཞི་མེད་རྩ་བྲལ་དུ་རྟོགས་པ་དེའི་ཚེ། རིག་པ་ནི་མིག་
སོགས་དབང་པོ་ལྔ་དང་། གཟུགས་སོགས་ཡུལ་ལྔ་གང་དུ་
ཡང་མི་དམིགས་ཏེ། · ཤེར་སྙིང་ལས། མིག་མེད། རྣ་བ་མེད་
ཅེས་སོགས་གསུངས་པ་བཞིན་ནོ། །དེ་གཉིས་ལྟ་བ་སྐྱེ་
མེད་སྟོང་པ་རང་བཞིན་མེད་པ། སྒོམ་པ་ཁྱབ་གདལ་ཆེན་
པོ། ལམ་ཁྱེར་གནས་ཤར་གྲོལ་གསུམ། སྤྱོད་པ་ཉམ་ང་

ཐོག་འཇོམས། འབྲས་བུ་སངས་རྒྱས་ཀྱི་ཕ་རོལ་ཏུ་ཕྱིན་
པའོ། །དེ་ཉིད་ལྷའི་དབང་དུ་བྱས་ན། དྲི་མེད་དག་པའི་ལྷ།
ཏིང་ངེ་འཛིན་གྱི་དབང་དུ་བྱས་ན་དེ་བཞིན་ཉིད་ཀྱི་ཏིང་
ངེ་འཛིན། བཟླས་པའི་དབང་དུ་བྱས་ན་ཡང་དག་དོན་གྱི་
བཟླས་པ་ཞེས་གསུངས་སོ། །
དྲུག་པ་ལམ་ཉམས་སུ་ལེན་པའི་གནས་ནི། གཡའ་
ཁང་དུར་ཁྲོད་གཉན་ས་དང༌། །གྲོང་དང་གྲོང་ཁྱེར་ཆེན་
པོ་དང་། །ཕུག་དང་དབེན་ཕུག་གནས་དག་ཏུ། །གཉིས་སུ་
མེད་པ་བསྒོམ་པར་བྱ། །རྣམ་གཡེང་གི་འཇིགས་པ་སྤངས་
ཤིང་། བསམ་གཏན་གྱི་བདེ་བ་མྱང་བའི་ཕྱིར་གནས་
དེ་ཉིད་ལྟ་བུ་བསྒོམས་ལ་སྤང་གཉེན་གཉིས་མེད་གནས་
བདག་དང་རྣལ་འབྱོར་པ་གཉིས་མེད་དུ་བསྒོམས་པས།
གེགས་སེལ་བོགས་དོན་ཞར་ལ་འབྱུང་བའོ། །
བདུན་པ་ཇི་ལྟར་ཉམས་སུ་ལེན་པའི་ཐབས་དངོས་ལ་
གཉིས། གང་ཉམས་སུ་བླངས་པའི་ཆོས་དང༌། དེ་ཇི་ལྟར་
ཉམས་སུ་བླང་བའི་ཐབས་སོ། །དང་པོ་ནི། །བླ་མས་བསྟན་
པའི་སྐྱེ་མེད་དོན། གཉིས་པ་ནི། སྤྱོད་ལམ་རྣམ་བཞིག་

ཉམས་སུ་བླངས། །མཉམ་གཞག་གི་རྗེས་སྤྱོད་ལ་བསྲེ་བ་
སྟེ། །དྲན་ཤེས་དང་མ་བྲལ་བར་སྐྱོང་བའོ། །བརྒྱད་པ་དེ་
ལྟར་ཉམས་སུ་བླངས་པའི་ཕན་ཡོན་ནི། དེ་ལྟར་ཉམས་སུ་
ལེན་པ་ལ། །ཕ་རོལ་ཕྱིན་པའི་བྱིན་རླབས་དང༌། །ཆོས་
རྣམས་སྟོང་པར་རྟོགས་པ་དེས། །བར་ཆད་འབྱུང་བར་མི་
འགྱུར་ཏེ། །སྟོང་པ་ཉིད་ལ་སྟོང་ཉིད་ཀྱིས། །གླགས་རྙེད་པ་
ལྟ་ག་ལ་སྲིད། །གོང་གི་དབེན་གནས་དེ་ལྟ་བུར་བསྒོམས་
པས་བར་ཆད་མི་འོངས་སམ་ཞེ་ན། རྒྱུ་གཉིས་ཀྱིས་མི་
འོངས་ཏེ། དང་པོ་ནི་སྡུད་པ་ལས། མ་ཞིག་ན་བར་གྱུར་ལ་
བུ་ནི་མང་ཡོད་པ། །དེ་ཀུན་ཡིད་མི་བདེ་ཞིང་དེ་ལ་རིམ་
གྲོ་བྱེད། །དེ་བཞིན་ཕྱོགས་བཅུའི་འཇིག་རྟེན་ཁམས་ཀྱི་
སངས་རྒྱས་ཀྱང་། །ཡུམ་གྱུར་ཤེས་རབ་ཕར་ཕྱིན་འདི་ལ་
དགོངས་པ་མཛད། །ཅེས་པ་ལྟར་ཡུམ་གྱི་བྱིན་རླབས་
དང་། གང་ཚེ་མཁས་པ་དེ་དག་བསམ་པ་རབ་ལྡན་ཞིང་། །
ཉིན་མཚན་ཤེས་རབ་ཕ་རོལ་ཕྱིན་པའི་མཆོག་དོན་ལྟ། །
དེ་ཚེ་ལུས་སེམས་དག་ནི་མཁའ་འགྲོ་བྱ་ལྟར་རྒྱུ། །ནག་
པོའི་རྩ་ལག་རྣམས་ཀྱི་གླགས་རྙེད་ག་ལ་འགྱུར། །ཅེས་པ་

ལྟར། རྣལ་འབྱོར་པས་ཆོས་ཐམས་ཅད་རྣམ་པར་ཐར་པ་
སྒོ་གསུམ་གྱི་རང་བཞིན་ནམ་མཁའ་ལྟ་བུར་རྟོགས་པའི་
མཐུས་བར་ཆད་མི་འོངས་ཏེ། ཡུམ་ལས། སྟོང་པ་ཉིད་
ཀྱིས་སྟོང་པ་ཉིད་ལ་གླགས་མི་རྙེད། དེ་བཞིན་དུ་མཚན་
མ་མེད་པ་དང་། སྨོན་པ་མེད་པ་ལའང་སྦྱར་བ་དང་།
ཕྱིའི་ནམ་མཁས་ནང་གི་ནམ་མཁའ་འཁྲུག་པ་མི་བྱེད་དོ། །
ཅེས་སོ། །དེ་ཡན་ཆད་ཀྱིས་ཐབས་ངེས་པ་དང་ཤེས་རབ་
ངེས་པ་གཉིས་སོང་ནས།
༈ གསུམ་པ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དངོས་
ལ་གསུམ། རྟོགས་པའི་ངོ་བོ། དྲོད་ཚད། དཔེ་དོན་ནོ། །
དང་པོ་ནི། ཆོས་ཉིད་སྟོང་པའི་དོན་རྟོགས་ན། །རྟགས་
སམ་མཚན་མ་ཕ་རོལ་ཏུ། །སྒོ་ལྔའི་ཡུལ་དུ་གཟུགས་དང་
སྒྲ། །དྲི་རོ་རེག་བྱ་མ་ལུས་པ། །སྟོང་པ་ཉིད་དུ་རབ་གསལ་
ཏེ། །ནང་དུ་ཉོན་མོངས་རགས་པ་དང༌། །གཟུང་འཛིན་
ཕྲ་མོ་སྐྱེས་གྱུར་ཀྱང་། ། གཉིས་མེད་རང་གྲོལ་རྩིས་ལས་
འདས། །དབྱིངས་རིག་དབྱེར་མེད་ཀྱིས་རྟོགས་པའི་ཆོས་
ཉིད་སྟོང་པའི་དོན་རྒྱུད་ལ་སྐྱེས་པ་ན། ཡུལ་ཅན་དབང་

པོ་ལྔའི་རྣམ་ཤེས་དང་། ཡུལ་གཟུགས་སོགས་ལྔས་བསྡུས་
པའི་ཆོས་ཐམས་ཅད་སྟོང་པ་ཉིད་དུ་འཆར་ལ། སྐབས་སུ་
འཁྲུལ་བའི་བག་ཆགས་ཉོན་མོངས་རག་པ་སྐྱེས་ཀྱང་སྐྱེས་
གྲོལ་དུ་འགྱུར་བས། ཉོན་མོངས་ཀྱི་བྱ་བ་མི་བྱེད་ཅིང་
ལས་མི་བསགས་ཏེ། གཟུང་འཛིན་ལྟར་སྣང་ཡང་། གཟུང་
འཛིན་གྱི་དོན་བྱེད་མི་ནུས་པས་ཕྲ་མོ་ཡིན་ལ། རེ་དོགས་
རྩིས་གདབ་ལས་འདས་པ་འབྱུང་སྟེ། གསང་ཆེན་ཐབས་
ལ་མཁས་པའི་མདོ་ལས། རིགས་ཀྱི་བུ་འདི་ལྟ་སྟེ། མེས་
ཡོངས་སུ་གདུང་བའི་ས་བོན་རྣམས་ནི་ཁ་དོག་ཡོངས་སུ་
ཉམས་པ་མེད་ལ། མྱུ་གུ་འབྱུང་བའི་སྐལ་བ་ནི་མེད་པ་
དེ་བཞིན་དུ་བྱང་ཆུབ་སེམས་དཔར་ཉོན་མོངས་པ་རྣམས་
ཀྱང་སྟོང་པ་ཉིད་དང་མཚན་པ་མེད་པ་དང་། སྨོན་པ་
མེད་པ་དང་། བདག་མེད་པ་དང་། ཤེས་རབ་ཀྱི་ཕ་
རོལ་ཏུ་ཕྱིན་པས་ཡོངས་སུ་གདུངས་ན་དེ་འདོད་པའི་
ཡོན་ཏན། དགའ་བ་ཐམས་ཅད་ཡོངས་སུ་སྤྱོད་པར་བྱེད་
ཀྱང་ལོག་པར་ལྟུང་བར་འགྲོ་བའི་ཀུན་ནས་ཉོན་མོངས་
པ་ཡོངས་སུ་འཛིན་པར་མི་བྱེད་ལ། · སངས་རྒྱས་ཀྱི་ཁ་

དོག་ལས་ཡོངས་སུ་ཉམས་པར་མི་འགྱུར་རོ། །ཅེས་སོ། །
གཉིས་པ་ནི། དེ་ལྟར་རྟོགས་ན་ཆོས་ཉིད་ལ། །གནས་
ཤར་གྲོལ་བར་གྱུར་པ་སྟེ། །གསེར་གླིང་དག་ཏུ་ཕྱིན་དང་
མཚུངས། །ཆོས་ཉིད་རྟོགས་པ་རྒྱ་མཚོ་ལྟ་བུའི་ངང་ལ་
གནས་ན། རྟོག་པའི་འདུ་འཕྲོ་ཆར་པ་ལྟ་བུ་ཅི་ཤར་ཡང་
རང་གྲོལ་དུ་འགྱུར་བས་གཉེན་པོ་གཞན་མི་དགོས་ཏེ།
ཐམས་ཅད་ཆོས་ཉིད་དུ་འཆར་བ་ནི་རིན་པོ་ཆེའི་གསེར་
གླིང་དུ་ས་རྡོ་མི་རྙེད་པ་ལྟར་རྣམ་རྟོག་ངན་པ་མི་རྙེད་
པའོ། །གསུམ་པ་དཔེ་དོན་ནི། སྐྱེས་བུའི་སྲོག་རྩ་བཅད་
གྱུར་ཀྱང་། །མིག་ལ་སོགས་པ་དབང་པོ་ཡི། །ཆེད་དུ་སྒོ་ནི་
དགག་མི་དགོས། །དེ་བཞིན་སེམས་ནི་རྩད་བཅད་ན། །
ཆོས་རྣམས་སྟོང་པར་རྟོགས་པར་འགྱུར། །གོང་གི་མདོར་
བསྟན་གྱི་སྐབས་སུ་སེམས་འཁོར་འདས་གཉིས་ཀའི་རྩ་
བར་གསུངས་ལ། དེའི་གཞི་རྩ་ཆོད་ན་ཤིང་སྡོང་པོའི་རྩ་
བ་བཅད་པ་འདྲ་ཞིང་སྐྱེ་མེད་གཅིག་ཆོད་དུ་གསུངས་པ་
དང་འདི་གཉིས་གནད་གཅིག་སྟེ་དཔེ་དོན་ནི་གོ་སླའོ། །
འདི་ཡི་སྐབས་སུ་བཀའ་ཚོམས་ལས་ལུས་ངག་ཡིད་གསུམ་

ལ་འཛིན་པ་མེད་པ་རྒྱལ་བའི་སྐུ་གསུང་ཐུགས་ཡིན་ལ། །
སྣང་གྲགས་རིག་གསུམ་ཀྱང་སེམས་ཀྱི་སྐུ་གསུང་ཐུགས་སུ་
གསུངས་པ་དང་། གསང་སྔགས་བླ་ན་མེད་པས་སྔགས་
སྡོམ་གྱི་ངོ་བོ་སྐུ་གསུང་ཐུགས་རྡོ་རྗེའི་དམ་ཚིག་གི་མཚན་
འཛིན་སྐྱོབ་པ་ལ་བཤད་པ་གཉིས་གནད་གཅིག་པར་གོ་
སྟེ། སྔགས་སུ་ལས་དང་པོའི་གང་ཟག་ནས་བཟུང་སྟེ་ལམ་
འཁྱེར་བྱེད་ལུགས་ཡིན་ལ། འདིར་རྟོགས་པའི་ཡོན་ཏན་
དགོངས་པའི་ཁྱད་པར་ཡོད་དོ། །བཞི་པ་དེ་ལས་གཅོད་
དུ་གྱུར་པའི་ངེས་ཚིག་ནི། སེམས་ཉིད་རྩ་བ་གཅོད་པ་
དང༌། །ཉོན་མོངས་དུག་ལྔ་གཅོད་པ་དང༌། །ལྟ་མཐའ་
སྒོམ་པའི་འདུ་བྱེད་དང་། །སྤྱོད་པ་ཉམས་ང་རེ་དོགས་
དང་། །སྙེམས་བྱེད་ཐམས་ཅད་གཅོད་པའི་ཕྱིར། །ངེས་
པའི་ཚིག་ཏུ་གཅོད་ཅེས་བྱ། །སེམས་ཀྱི་ཉེས་རྩ་བདག་
འཛིན་ཏེ། །སྡུད་པ་ལས། སེམས་ཅན་ཁམས་ཀྱི་ལྟ་རྣམས་
ཆེན་པོ་གཅོད་པ་སྟེ། །ཅེས་དང་། འདོད་ཆགས་ལ་སོགས་
དུག་ལྔ་དང་། ལྟ་བའི་མཐར་འཛིན། སྒོམ་པའི་ཡིད་བྱེད།
སྤྱོད་པའི་ཉམ་ང་། འབྲས་བུའི་རེ་དོགས་ཀྱི་ཆགས་རྣམས་

གཅོད་པ་སྟེ། ཆགས་པ་གཅོད་བྱེད་ཀུན་ལ་ཆགས་པ་
བཟང་བར་འདོད། །ཅེས་དང་ལམ་སྦྱིན་པ་སོགས་ཀྱི་མི་
མཐུན་ཕྱོགས་གཅོད་པ་སྟེ། རྒྱུད་ལས། བྱང་ཆུབ་སེམས་
དཔའི་སྦྱིན་པས་ཡི་དྭགས་འགྲོ་བ་གཅོད། །དབུལ་བ་དང་
ནི་དེ་བཞིན་ཉོན་མོངས་ཐམས་ཅད་གཅོད། །སྙེམས་བྱེད་
སོགས་བདུད་བཞི་སྡུག་བསྔལ་གྱི་རྒྱུ་ཐམས་ཅད་གཅོད་པ་
སྟེ། །རྒྱུ་ལས། ཐེག་པ་ཆེན་པོ་སྡུག་བསྔལ་གཅོད། །ཅེས་སོ། །
དེ་དག་ནི་དོན་ཤེར་ཕྱིན་གྱི་བྱེད་ལས་ལ་མིང་དུ་བཏགས་
ཏེ། མདོ་རྒྱུད་ལས་གསུངས་པའི་མིང་དོན་འབྲེལ་བ་ཡིན་
གྱི། མ་གསུངས་པའི་བབ་ཆོལ་ལྟ་བུ་ནི་མ་ཡིན་ནོ། །
ལྔ་པ་ལམ་གྱི་མི་མཐུན་ཕྱོགས་སྤོང་བ་ལ་གསུམ།
བདུད་གཉིས་ངོས་བཟུང་ཞིང་དེ་གཅོད་པའི་ཐབས་དང་།
བདུད་འབྱུང་བའི་རྒྱུ་མཚན་དང་། བདུད་བཏུལ་བའི་
ཐབས་བསྟན་པའོ། །དང་པོ་ལ་བདུན། ཐོགས་བཅས་ཀྱི་
བདུད་དང་། ཐོགས་མེད་ཀྱི་བདུད་དང་། ཆོད་པའི་
རྟགས་དང༌། ཚར་བའི་ཚད་དང་། ལྡོག་པའི་དུས་དང་།
མི་ལྡོག་པའི་ཐབས་དང་། ལོག་གནོན་གཟེར་བུ་ལྟ་བུའི་

གདམས་ངག་གོ ། །དང་པོ་ལ་གཉིས། བཅད་བྱའི་ཡུལ་
དང་། གཅོད་བྱེད་ཀྱི་གདམས་ངག་གོ །དང་པོ་ནི། མངོན་
ཞེན་ཆགས་སྡང་ཐོགས་པའི་བདུད། །དེ་ལ་ཇི་ལྟར་བཅད་
ཞེ་ན། གཟུགས་སོགས་འདོད་ཡོན་ལྔ་ནི་ཐོགས་བཅས་
ཡིན་ཏེ། དེ་ལ་སེམས་ཞེན་ཅིང་ཆགས་པས། དུག་གསུམ་
དུག་ལྔ་སྐྱེ་བ་ནི་བདུད་དེ་ཐར་པའི་སྲོག་གཅོད་པའོ། །དེ་
དང་ཡུལ་གྱི་ཆ་ནས་ཐོགས་བཅས་བདུད་དང་། སེམས་ལ་
ཉོན་མོངས་སྐྱེ་བ་ནི་ཐོགས་མེད་བདུད་ཡིན་པས། བདུད་
གཉིས་གཞི་མཐུན་པའོ། །
གཉིས་པ་ལ་གསུམ། གང་ཟག་གི་མཚན་ཉིད། གདམས་
ངག་དངོས། དེ་དག་གི་ཆེ་བའོ། །དང་པོ་ནི། ཉམས་ཅན་
རབ་འབྲིང་ཐ་མ་ཡིས། །ཅེས་སོ། །གཉིས་པ་ལ་གསུམ།
དབང་པོ་རབ་དང་། འབྲིང་དང་། ཐ་མའི་གདམས་ངག་
གོ །དང་པོ་ནི། དྲན་མེད་ངང་དུ་བཞག་པ་དང༌། །
གཉིས་པ་ནི། དེ་ལ་གཏད་དེ་སྒོམ་པ་དང༌། གསུམ་པ་ནི།
བརྟགས་ཤིང་དཔྱད་ལ་གཏན་ལ་དབབ། །དབང་པོ་རབ་
ཀྱིས་ཡུལ་སྣང་སྟོང་ཉིད་དུ་རྟོགས་པས་སངས་རྒྱས་རྗེས་

མན་ངག་གཅོད་ཀྱི་གཞུང་འགྲེལ་ཟག་མེད་སྦྲང་རྩི།
དྲན་གྱི་ངང་དུ་བཞག་ལ་འབྲིང་གི་ཡུལ་སྣང་སེམས་སུ་
བརྒྱད་ལ་སོགས་པས་ཡུལ་སྣང་ལ་རང་བཞིན་མེད་པར་
གཏན་ལ་དབབ་སྟེ་ཆགས་སྡང་མི་སྐྱེ་བར་བསླབ་བོ། །
གསུམ་པ་ཆེ་བ་ནི། ་དཔེར་ན་ནགས་ཚལ་མཐུག་པོ་
དང་། སྟོབས་དང་ལྡན་པའི་སྐྱེས་བུ་དང༌། སྟ་གྲི་རྣོན་པོ་
ཇི་བཞིན་ནོ། །གཅད་བྱའི་ཡུལ་ནི་རྒྱ་ཆེ་ཞིང་གྲངས་ཡང་
མང་བས་ནགས་ཚལ་མཐུག་པོ་དང་འདྲ་ལ། གཅོད་
མཁན་ཉམས་རྟོགས་ཡོད་པ་ནི་སྐྱེས་བུ་སྟོབས་ལྡན་ཏེ།
གཅོད་བྱེད་ཀྱི་གདམས་ངག་ཟབ་མོ་ནི་སྟ་གྲི་རྣོན་པོ་
བཞིན་ནོ། །དེས་ན་བརྩོན་འགྲུས་དང་ལྡན་ན་གཉེན་པོ་
ཆུང་ངུས་ཀྱང་སྤང་བྱ་ཆེན་པོ་འཇོམས་པའོ། །གཉིས་པ་
ཐོགས་མེད་ཀྱི་བདུད་ལ་གཉིས། གཅད་བྱའི་བདུད་ངོས་
བཟུང་བ། །གཅོད་བྱེད་ཀྱི་གདམས་ངག་གོ །དང་པོ་ནི།
ལྷ་འདྲེའི་ཆོ་འཕྲུལ་སྙེམས་བྱེད་ཅིང་། །ཐོགས་མེད་བདུད་
ཅེས་བྱ་བ་ནི། །འདི་ལ་ནང་བདུད་ཉོན་མོངས་དང༌། །ཕྱི་
བདུད་ལྷ་འདྲེ་གཉིས་ལས། དང་པོ་གོང་དུ་བསྟན་ལ།

འདི་ཕྱི་བདུད་དེ་སྙེམས་བྱེད་བདུད་ཀྱི་ཞོར་ལ་བསྟན་ཏོ།།
གཉིས་པ་ལ་དྲུག །གཉན་ཐོག་ཏུ་གཉན་དབབ་པ་
དང་། མེ་ཙ་ཨ་ན་ཚུགས་བཞག་པ་དང་། ཉམས་ལེན་གྱི་
ཆོས་དང༌། སྐར་ཆེན་ཐིབས་འོག་ཏུ་གཞུག་པ་དང་། ལྷ་
འདྲེ་གཉིས་ལ་ཉེ་རིང་སྤོང་བ་དང་། གཉན་ཆེན་མཐའ་
ལ་གཏད་པའོ། །དང་པོ་ནི། གཉན་ཐོག་གཉན་དབབ་ཤ་
ཐོག་ཏུ། །གཉིས་པ་ནི། མེ་བཙའ་ཨ་ན་ཚུགས་སུ་བཞག །
འདི་རྣམས་རི་སྐོར་ཡིན་ལ། དེའང་མཁས་པ་གསུམ་གྱིས་
ཉམས་སུ་ལེན་པས། ་དང་པོ་གཞི་བཅའ་བ་ལ་མཁས་པ་
ནི་དེ་དག་གིས་བསྟན་ཏོ། །
གསུམ་པ་ནི། དཀོན་མཆོག་གསུམ་ལ་སྐྱབས་སུ་འགྲོ།
ཤེས་རབ་ངེས་པའི་ཉམས་ལེན་སངས་རྒྱས་རྗེས་དྲན་
བསྒོམ་པ་ནི་སྐྱབས་འགྲོ་སྟེ། དབྱིངས་རིག་བསྲེ་བ་ཐུན་དུ་
བཅད་ལ་བསྒོམ་སྟེ། ཉམས་ལེན་གྱི་དངོས་གཞིའོ། །བཞི་
པ་ནི་སྐད་ཆེན་ཐེབས་འོག་དག་ཏུ་གཞུག །བདུད་ཁང་
ལུས་ལ་བྱས་ནས་ཟིལ་གནོན་སེམས་ཀྱིས་བྱེད་པ་དཔེའི་
སྒོ་ནས་བསྟན་པའོ། །ལྔ་པ་ནི། ལྷ་འདྲེ་གཉིས་ལ་ཉེ་རིང་

སྤངས། །སྤང་གཉེན་གཉིས་མེད་དུ་སྒོམ་པའི་བསླབ་བྱའོ། །
དྲུག་པ་ནི་གཉན་ཆེན་མཐའ་ལ་གཏད་པར་བྱ། །སློང་གི་
དུས་སུ་ཕྱི་ནང་གསང་གསུམ་གྱི་མཐའ་གཏད་ལ་སོགས་
པ་བསྟན་པའོ། །
གསུམ་པ་ཆོད་ཚད་ནི། གཅོད་ན་ཆོད་ཚད་ཉམས་
དབྲལ། དེ་དག་ནི་ཉམས་ལེན་གྱི་གདེང་ཐོབ་པའི་དྲོད་
ཚད་དོ། །བཞི་པ་ཚར་བའི་ཚད་ནི། ཚར་ཚད་ཆོ་འཕྲུལ་
རང་ཞི་བ། ཐུན་མོང་དང་ཁྱད་པར་དང་། མཆོག་གི་ཚར་
ཚད་རྣམས་བསྟན་པའོ། །ཆོ་འཕྲུལ་དང་སློང་རྟགས་
སོགས་འོག་ནས་ཁ་སྐོང་སྟེ། བར་དུ་ལམ་ལ་གཟུད་པ་ལ་
མཁས་པའི་ཉམས་ལེན་ནོ། །ལྔ་པ་ལྡོག་པའི་དུས་ནི་ལྡོག་
ཚད་སྐྲག་ཅིང་དངངས་ནས་འབྲོས། རང་གཞན་གྱི་ལྷ་
འདྲེས་བསྒྱུར་བ་ལ་སོཊ་ལྡོག་པའི་རྒྱུ་རྣམས་བསྟན་པའོ། །
དྲུག་པ་མི་ལྡོག་པའི་ཐབས་ནི། མི་ལྡོག་སྒོ་གཏན་ལྟ་
བུ་ནི། །སྐྲག་ཅིང་དངངས་ཀྱང་མི་འབྲོས་སོ། །འཇིགས་
སྐྲག་གི་སྣང་བ་ཅི་བྱུང་ཡང་ཤི་ནུས་ཐོག་འགེལ་བྱ་བའོ། །
བདུན་པ་ལོག་གནོན་ནི། ལོག་གནོན་གཟེར་བུ་ལྟ་བུ་ནི། །

བཏུད་དེ་དེ་ལ་ནན་ཏན་བྱ། །དེ་ནི་མན་ངག་དམ་པའོ། །
མི་མཐུན་ཕྱོགས་དང་དུ་བླངས་པས་བར་ཆད་དངོས་གྲུབ་
ཏུ་འགྱུར་བས་ཐབས་ཁྱད་པར་ཅན་ནོ། །དེ་དག་ནི་ཐ་མ་
རྗེས་བཅད་པ་ལ་མཁས་པའི་ལག་ལེན་ནོ། །བདུད་གཉིས་
བཅད་པའི་ཐབས་སོང་ནས། ། གཉིས་པ་བདུད་འབྱུང་
བའི་རྒྱུ་མཚན་ལ་གསུམ། བདུད་ངོས་བཟུང་བ་དང་། དེ་
གཅོད་བྱེད་ཀྱི་གདམས་ངག་དང༌། སློང་རྟགས་བསྟན་
པའོ། །དང་པོ་ནི། གཉིས་མེད་ཕ་རོལ་ཕྱིན་བསྒོམས་པས། །
འཇིག་རྟེན་ལྷ་འདྲེས་མ་བཟོད་ནས། །ཆོ་འཕྲུལ་རྣམ་པ་
སྣ་ཚོགས་པ། །མངོན་སུམ་གཟི་བྱིན་རྨི་ལམ་སོགས། །ལམ་
ཟབ་མོ་བསྒོམས་པས་དེའི་གཟི་བརྗིད་མ་བཟོད་ནས་ཆོ་
འཕྲུལ་འོང་བ་ཡིན་གྱི། དམིགས་པ་རྩུབ་པོ་མ་བྱས་ན་མི་
བསླངས་པ་ནི་མ་ཡིན་ནོ། །དེའང་རྫི་གྲིབ་ཆོ་འཕྲུལ་རྣམ་
པ་སྣ་ཚོགས་དང༌། །ཕྱི་ནང་གསང་གསུམ་གྱི་སློང་རྣམས་
འབྱུང་བ་ནི་སྲོག་གིས་བསྡུས་པའོ། །གཉིས་པ་ལ་གསུམ།
དབང་པོ་རབ་དང་འབྲིང་དང་ཐ་མའོ། །དང་པོ་ནི། དེ་
དག་ཀུན་ལ་ཉམས་རབ་ཀྱི། །གཉིས་སུ་མེད་པའི་དོན་ལ་

བཞག །
གཉིས་པ་ནི། འབྲིང་གིས་དེ་ལ་གཏད་དེ་བསྒོམ། །
གསུམ་པ་ནི། ཐ་མས་ཕུང་པོ་གཟན་དུ་བསྐྱུར། །གཅད་བྱ་
ཆོ་འཕྲུལ་གསུམ་པོ་དེ། །གཅོད་བྱེད་ལམ་ཁྱེར་གསུམ་གྱི་
ཉམས་སུ་བླངས་པ་སྟེ། རབ་ཆོ་འཕྲུལ་སྟོན་མཁས་ཀྱི་ལྷ་
འདྲེ་དང་རྣལ་འབྱོར་པ་གཉིས་སུ་མི་དམིགས་པའོ།
འབྲིང་གིས་དབྱེར་མེད་བསྲེ་བ་ལ་སེམས་གཏད་པའོ། །ཐ་
མས་ཕུང་པོ་གཟན་དུ་བསྐྱུར་བ་ནི་འོག་ནས་བསྟན་ཏོ། །
གཉིས་པ་ནི། དེ་རྗེས་རིག་པ་བློ་རྟེན་དང་། །བྲལ་བའི་
ཉམས་ནི་སྐྱེ་བར་འགྱུར། །དེ་ནི་རྣལ་འབྱོར་པ་འབྲིང་ལ་
སློང་རྟགས་བྱུང་ཚུལ་ཏེ། །ཐ་མས་ནི་ཚར་ཚད་ལ་བརྟེན་
དགོས་སོ། །གསུམ་པ་བདུད་བཏུལ་བའི་ཐབས་ལ་གཉིས།
བདུད་ངོས་བཟུང་བ་དང་། དེ་གཅོད་པའི་གདམས་ངག་
གོ །དང་པོ་ནི། གཉན་སར་ཕྱིན་ནས་ལྷ་འདྲེ་ཡི། །གཟི་
བྱིན་བྱུང་ན་བེམ་རིག་ཕྲལ། །གཉིས་པ་ལ་གསུམ། ལུས་ལ་
སྙེམས་ཐག་གཅོད་པ་དང་། །སེམས་ལ་སྙེམས་ཐག་གཅོད་
པ་དང་། །རྣམ་རྟོག་བདུད་ལས་སྤྲོ་བའོ། །དང་པོ། ལུས་

འདི་བེམ་པོ་རྡོ་བ་འདྲ། །དེ་ལ་གནོད་པར་མི་འགྱུར་རོ། །
གཉིས་པ་ནི། སེམས་ནི་དངོས་མེད་ནམ་མཁའ་འདྲ། །དེ་
ལ་སུས་གནོད་སུ་ལ་གནོད། །དེ་ལྟར་བསམས་ཏེ་ཆོས་
ཉིད་ལ། །ཉམ་ང་བག་ཚ་མེད་པར་བཞག །ལྷ་འདྲེས་
རང་ལུས་བེམ་པོ་འདི། ཁྱེར་ནས་སོང་བ་སྙམ་བྱེད་ཀྱང་། །
སྔར་གྱི་ས་ལས་མ་འགུལ་བས། །གང་ལའང་ཉམ་ང་མི་
བྱའོ། །འདི་ནི་དབང་པོ་འབྲིང་དང་ཐ་མའི་ཉམས་ལེན་
ཏེ། ཐམས་ཅད་ཀྱང་རི་སྐོར་གྱི་དངོས་གཞི་ལ་དགོས་པ་
ཡིན་ནོ།
གསུམ་པ་ནི། རྣམ་པར་རྟོག་པ་གང་སྐྱེས་བདུད། །
དེ་ནི་རང་གི་སེམས་ལས་བྱུང་། སེམས་ལ་བྱུང་ས་གནས་
པ་དང་། །འགྲོ་སར་གྲུབ་པ་རྡུལ་ཙམ་མེད། །གྲོལ་ནས་
སངས་རྒྱས་འབྱུང་མི་འགྱུར། །འཁྲུལ་ནས་འཁོར་བར་
འཁྱམ་མི་སྲིད། །འཁྲུལ་རྟོག་ཐམས་ཅད་སྙེམས་བྱེད་ཀྱི་
བདུད་ཡིན་ལ། དེ་སེམས་ཀྱི་རང་རྩལ་ཡིན་ཅིང་སེམས་སྐྱེ་
འགག་གནས་གསུམ་གྱི་མཐའ་དང་བྲལ་བར་རྟོགས་ན།
གྲོལ་འཁྲུལ་ཀྱང་ངོ་བོ་མ་གྲུབ་པས་གཞི་མེད་རྩ་བྲལ་དུ་

ལ་བཟླ་བའོ། །དེ་རྣམས་ཀྱིས་ཉམས་སུ་བླང་བའི་གདམས་
ངག་ཐམས་ཅད་བསྟན་ཟིན་ཏོ། །རི་སྐོར་ཞིབ་ཏུ་ཁོ་བོས་
བྲིས་པའི་དབྱིངས་ཀྱི་རྡོ་རྗེ་ཕ་ལམ་ལ་སོགས་གཞན་དུ་
ཤེས་སོ། །
གསུམ་པ་ལམ་ཉམས་སུ་བླང་བའི་རིམ་པ་ལ་གསུམ།
མཆོག་གི་འབྲས་བུ་དང་། གོལ་ས་སྤང་བ་དང། སྒྲིབ་པ་
བསྟན་པ་དང་། གནས་ལུགས་བསྟན་པ་དང༌། ཐུན་མོང་
གི་འབྲས་བུ་བསྟན་པའོ། །དང་པོ་ནི། དགེ་སྡིག་ལས་ཀུན་
རྣམ་པར་དག །ཡེ་དག་ཡེ་གྲོལ་ཡེ་སངས་རྒྱས། །ཐོག་
མར་ལམ་ལ་ཞུགས་ནས་བླང་དོར་ལ་བསླབས་པས། དགེ་
སྟོབས་འཕེལ་ཞིང་སྡིག་པ་རིམ་གྱིས་འགྲིབ་ནས། ལམ་ལྔ་
ས་བཅུའི་ཡོན་ཏན་རྫོགས་ཏེ་ལས་ཐམས་ཅད་རྣམ་པར་
དག་པས། སྤངས་དཔྱད་སུམ་ཅུའི་ཡེ་དག །རྟོགས་པ་ཕུན་
སུམ་ཚོགས་པ་ཡེ་གྲོལ། ། །དོན་གཉིས་ཕུན་སུམ་ཚོགས་པ་
ཡེ་སངས་རྒྱས་པའོ། །ཡང་ཡེ་དག་གཞིའི་གནས་ལུགས།
ཡེ་གྲོལ་ལམ་གྱི་སྦྱང་ཐབས། ཡེ་སངས་རྒྱས་པ་འབྲས་བུའི་
འཆར་ཚུལ་ལོ།

གཉིས་པ་ནི། སྡིག་ལ་མི་འཛེམ་གོལ་བས་ཡིན། །ཉོན་
སྒྲིབ་མ་སྤངས་པར་འབྲས་བུ་མི་ཐོབ་པའི་གོལ་སའོ།
གསུམ་པ་ནི། གྲུབ་པའི་མཐའ་ཞེན་སྒྲིབ་པ་ཡིན། །
འཁོར་གསུམ་དུ་འཛིན་པ་ལྟ་གྲུབ་ཀྱི་མཐའ་འཛིན་ཐམས་
ཅད་ཤེས་སྒྲིབ་ཏུ་བསྟན་པའོ། །
བཞི་པ་ནི། གཉིས་མེད་རང་གྲོལ་གནས་ལུགས་ཡིན། །
སྒྲིབ་གཉིས་སྤངས་ནས་དོན་གྱི་གནས་ལུགས་རྟོགས་པ་སྟེ།
དེ་གསུམ་གྱི་འབྲས་བུ་ལ་སྒྲོ་འདོགས་གཅོད་པའོ། །
ལྔ་པ་ལ་དྲུག །སྤྱིར་ཉམས་ལེན་གྱི་སྔོན་དུ་འགྲོ་བ་
དང་། ཉམས་ལེན་གྱི་ཆོས་དང་། རང་གི་བར་ཆད་སེལ་
བའི་གདམས་ངག་དང་། གཞན་གྱི་བར་ཆད་སེལ་བའི་
ཐབས་དང་། དེ་དག་གི་སྤོགས་ཆོག་དང་། སྤྱིར་ཤེས་རབ་
ཀྱི་ཕ་རོལ་ཏུ་ཕྱིན་པའི་ཉམས་སུ་བླངས་པའི་འབྲས་བུ་
བསྟན་པའོ། །དང་པོ་ནི། ཆོས་ཉིད་ངང་ལས་སྐྱབས་འགྲོ་
དང་། །གཉིས་པ་ནི། སེམས་བསྐྱེད་གསོལ་བ་གདབ་པར་
བྱ། །ལམ་ལ་འཇུག་པ་དང་ལམ་སྒོམ་པ་དང་། གཉན་སར་
འགྲོ་བ་དང་། ཐུན་གྱི་ཐོགས་ལ་སྐྱབས་འགྲོ་བྱ་བ་དངོས་

གཞི་ལ་ཡང་དོན་དམ་པའི་སྐྱབས་འགྲོ་དང་། བྱང་ཆུབ་
ཀྱི་སེམས་གཉིས་བསྒོམ་པར་བྱའོ། །གསུམ་པ་ནི། རང་ལ་
བར་ཆད་བྱུང་བ་ན། །གཉན་སར་ཕྱིན་ལ་གཉིས་མེད་
བསྒོམ། །ལམ་སྒོམ་པའི་རྣལ་འབྱོར་པ་ལ་ཉོན་མོངས་པ་
དང་། ནད་དང་གདོན་གྱི་བར་ཆད་གསུམ་པོ་གང་བྱུང་
ཡང་བརྩོན་འགྲུས་འཕེལ་བའི་ཕྱིར་སྤང་བྱ་དང་གཉེན་པོ་
གཉིས་མེད་དུ་བསྒོམས་ཏེ། ལམ་ཁྱེར་རེ་རེ་ལའང་ལམ་ལྔ་
དང་སྦྱར་བའི་ཚུལ་ཉམས་སུ་བླངས་པས་ལམ་བཅོ་ལྔར་
འགྱུར་རོ། །བཞི་པ་ནི། སེམས་ཅན་གཞན་ལ་ཕན་
འདོགས་ན། །སྙིང་རྗེ་སྔོན་དུ་འགྲོ་བ་ཡིས། །བདག་དང་
ནད་པ་གདོན་དང་ནད། །ཐམས་ཅད་སྟོང་པར་ཤེས་བྱས་
ལ། །ཆག་ཆག་བྱ་ཞིང་སྟོང་ཉིད་བསྒོམ། །མགོ་བོ་གཏད་
ལ་ཉལ་བར་བྱ། །ནད་གདོན་གྱིས་ཉེན་པའི་སེམས་ཅན་
ལ་ཕན་འདོགས་དགོས་པ་བྱུང་ན་བྱམས་སྙིང་རྗེ་སྒོམ་པ་
སྔོན་དུ་སོང་ནས། བདག་དང་ནད་པ་གདོན་དང་ནད་
བཞི་ཁ་སྟོང་ཉིད་དུ་ཤེས་པས་ཕྱག་གིས་ན་སར་ཆག་ཆག་
བྱས་ལ། ནད་པ་ལ་མགོ་བོ་གཏད་ལ་ཉལ་བའམ། ལྷ་འདྲེ་

གཏུམ་པོ་གནས་པའི་སར་མགོ་བོ་གཏད་ལ་ཉལ་ཏེ།འདི་
ལ་འཁྱམ་གཅོད་དུ་གྲག་གོ །ལྔ་པ་ནི། དེས་ཀྱང་ཞི་བར་མ་
གྱུར་ན། །གཉན་སར་སྐྱབས་འགྲོ་སེམས་བསྐྱེད་བྱ། །ལན་
གསུམ་འགོང་ལ་མཐའ་བྲལ་བསྒོམ།།མཎྜལ་བཅས་ལ་
ཤིང་བུ་དང་། །རྡེལ་བུས་བྱིན་རླབས་བྱས་ལ་བསྐུར། །རྣལ་
འབྱོར་པ་དང་ནད་པ་ལྷན་ཅིག་ཏུ་ཡོད་ན། སྐྱབས་འགྲོ་
སེམས་བསྐྱེད་གསོལ་གདབ་ཚོགས་མཆོད་མང་དུ་བྱས་ལ་
ནད་པའི་སྟེང་དུ་ལན་གསུམ་འགོང་རྒྱབ་ལ་བརྟུལ་ཞུགས་
ཀྱི་སྤྱོད་པ་ཅི་རིགས་པ་བྱ། སློབ་མ་ལོགས་ཤིག་ཏུ་འདུག་
ན་ཚོགས་མཆོད་ཀྱི་སྐབས་སུ། རྡེལ་བུ་ལ་བྱིན་རླབས་བྱས་
ལ་བསྐུར་ནས་བཀའ་བསྒོ་བྱའོ། །འདིར་རི་ཁྲོད་འགྲིམ་
པའི་སློབ་མ་ལ་ལྷ་འདྲེའི་སྲོག་དབང་གི་ཚུལ་དུ་བྱ་བའང་
ཡོད་དེ། ལག་ལེན་ནི་ལོག་ཏུ་སྟོན་ནོ། །འདི་རྣམས་ནི་
ས་ལ་འབྲས་བུ་ཐོབ་པ་འདི་གེགས་མེད་རག་ལས་པས་
འབྲས་བུའི་ཞར་ལ་བསྟན་ཏོ། །
དྲུག་པ་ལ་གསུམ། གཉན་ཁྲོད་དུ་གཅོད་བྱས་པའི་
གནས་སྐབས་ཀྱི་འབྲས་བུ་དང་། ཆོས་ཉིད་ཀྱི་དོན་

བསྒོམས་པས་བདུད་བཞི་ཆོད་པ་མཐར་ཐུག་གི་འབྲས་བུ་
དང་། དེ་གཉིས་ཀ་ལས་བྱུང་བའི་ཕན་ཡོན་ནོ། ། །དང་པོ་
ནི། སྟེང་གི་ལྷ་རྣམས་དམ་ལ་ཐོགས། །འོག་གི་ཀླུ་རྣམས་
ཟིལ་གྱིས་གནོན། །ཀླུ་ལ་གང་བཙལ་ལས་ཀུན་འགྲུབ། །ལྷ་
རྣམས་རང་ས་ནས་གྲོགས་བྱེད། །ཀླུ་རྣམས་མ་ལུས་བྲན་
དུ་ཁོལ། །བླ་མ་ཡི་དམ་མཁའ་འགྲོ་དང༌། །ཆོས་སྐྱོང་
རྣམས་ཀྱིས་བུ་ལྟར་འཚོ། །དོན་ཤེས་རབ་ཀྱི་ཕ་རོལ་དུ་
ཕྱིན་པ་བསྒོམས་པས། རང་རྒྱུད་ཀྱི་ཉོན་མོངས་པ་དུག་
གསུམ་ཆོས་ཉིད་ཀྱི་དབང་དུ་འདུས་པས། དུག་གསུམ་
རྒྱས་པའི་སྐྱེ་འགྲོ་ཐམས་ཅད་དབང་དུ་འདུ་ཞིང་དམ་ལ་
བཏགས་ནས་འཕྲིན་ལས་བསྒྲུབས་ཏེ། ལྷ་རྣམས་འདོད་
ཆགས་གཙོ་བོར་གྱུར་པ། ཀླུ་རྣམས་ཞེ་སྡང་དང་གཏི་མུག་
གཙོ་བོར་གྱུར་པ་སྟེ། འགྲོ་བ་གཞན་དེ་གཉིས་ཀྱི་ཁོངས་
སུ་བསྡུའོ། །སྔོན་བཅོམ་ལྡན་འདས་ཀྱི་སྤྱན་སྔར་འཁོར་
བཞི་དང་། ཡུམ་གྱི་བསྟན་པ་སྲུང་བར་ཁས་བླངས་པའི་
དཔལ་མགོན་སྲུང་མ། ལྷ་ཀླུ་རྣམས་ཀྱིས་ཀྱང་སྲུང་བ་དང་
སྐྱོབ་པ་དང་སྡོང་གྲོགས་སུ་བྱེད་ལ། རྩ་བ་གསུམ་གྱིས་

ཀྱང་རྩ་བས་སྐྱོང་བར་འགྱུར་རོ། །
གཉིས་པ་ནི། ཐོགས་བཅས་བདུད་ལ་ཆོད་པས་ནི། །
སྣང་བ་དགྲ་ནི་ལོང་མི་འགྱུར། །ཐོགས་མེད་བདུད་ལ་
ཆོད་པས་ནི། །གདོན་གནོད་སྦྱིན་ཕོ་མོ་དམ་ལ་ཐོགས། །
ཡུལ་སྣང་བདེན་མེད་མངོན་སུམ་དུ་རྟོགས་པས། ཡུལ་
ལ་བརྟེན་པའི་ཉོན་མོངས་མི་སྐྱེ་བ་ནི་ཉོན་སྒྲིབ་སྤངས་པ་
སྟེ། མཐོང་ལམ་དང་ས་དང་པོའོ། །ནང་དུ་ཉོན་མོངས་
པ་དག་པས། ཕྱི་ནང་གི་གཉིས་ཆོས་ཐམས་ཅད་ཆོམ་
ནས་འཁོར་གསུམ་གྱི་འཛིན་པ་ལས་གྲོལ་བ་ནི་ཤེས་སྒྲིབ་
སྤངས་པ་སྟེ། ས་བཅུ་ལམ་ལྔ་མཐར་ཕྱིན་པའོ། །གསུམ་པ་
ནི། དེ་ལ་སོགས་པའི་ཡན་ལག་ནི། དཔག་ཏུ་མེད་པ་
འབྱུང་བར་འགྱུར། མངོན་མཐོ་ལྷ་མིའི་ལམ་དགེ་བ་བཅུ་
དང་། ཐར་པ་བྱང་ཆུབ་ཀྱི་ལམ་ཕ་རོལ་ཏུ་ཕྱིན་པ་དྲུག་
ཚུལ་བཞིན་ཉམས་སུ་བླངས་པས་གནས་སྐབས་མཐོ་རིས་
ཀྱི་ཡོན་ཏན་བདུན་དང་ལྡན་པ་དང་། མཐར་ཐུག་མངོན་
པར་རྫོགས་པར་སངས་རྒྱས་ནས་དོན་གཉིས་འབད་མེད་
ལྷུན་གྲུབ་ཏུ་འབྱུང་བ་ལ་སོགས་པ་ནི། ཐེག་པ་ཆེན་པོའི་

མདོ་སྡེ་རྣམས་ལས་བཤད་པ་ལྟར། འབྲས་བུའི་ཡན་ལག་
དཔག་ཏུ་མེད་པ་འདིར་བརྗོད་མི་ནུས་སོ། །
རྒྱས་པར་བཤད་པ་སོང་ནས། གསུམ་པ་མཇུག་བསྡུ་
བ་ནི། དོན་ཤེས་རབ་ཀྱི་ཕ་རོལ་ཏུ་ཕྱིན་པ་ཚིགས་བཅད་
ཆེན་མོ་ཞེས་བྱའོ། །བྲམ་ཟེ་ཨཱརྱ་དེ་བའི་གདམས་པའོ། །
གཞུང་ཤེར་ཕྱིན་སྟོང་ཕྲག་བརྒྱ་པའི་དགོངས་དོན། ལམ་
ཤེར་ཕྱིན་མངོན་རྟོགས་རྒྱན་ལ་སོགས་པའི་ཟབ་གནད།
དོན་ཤེར་ཕྱིན་ཉམས་སུ་ལེན་པའི་མན་ངག་གི་གཞུང་
ཚིགས་སུ་བཅད་པ་ལྔ་བཅུ་པ། ཕ་རོལ་ཕྱིན་དྲུག་ལ་
སོགས་དོན་རྒྱ་ཆེ་བ་དང་དབྱིངས་རིག་བསྲེ་བ་ལ་སོགས་
གནད་ཟབ་མོ་སྟོན་པ་གང་ཟག་གཅིག་མངོན་པར་རྫོགས་
པར་སངས་རྒྱ་བར་ནུས་པའི་ལམ་ཚང་བར་སྟོན་པས་ན་
རྫོགས་སོ། །ཞེས་བསྟན་ཏོ། །གཞུང་དོན་ཐམས་ཅད་
སོང་ནས་མཇུག་གི་དོན་རྒྱ་གར་གྱི་པཎྜི་ཏ་དམ་པ་རིན་
པོ་ཆེས་སྒྲ་རང་འགྱུར་དུ་བསྒྱུར་བ་ལ། ཞྭ་མ་ལོ་ཙཱས་ཞུས་
ཏེ་གཏན་ལ་ཕབ་པའོ། །
དམ་པ་རིན་པོ་ཆེའི་མཚན་ནི། ཀཱ་མ་ལཱ་ཤཱི་ལ་ཡིན་ལ།

གྲུབ་ཆེན་བརྒྱད་ཅུའི་བསྟོད་པ་ལས། སྒྲ་ཚད་ལུང་རིགས་
མན་ངག་མཁས། །རིག་འཛིན་ཚེ་ཡི་དངོས་གྲུབ་བརྙེས། །
ཀཱ་མཱ་ལ་ཞེས་བྱ་བ་ཡི། །བླ་མ་དེ་ལ་ཕྱག་འཚལ་ལོ། །ཞེས་
པའོ། །དེ་བོད་དུ་ལན་གསུམ་ཕེབས་པའི་རྟིང་རེས་གཞུང་
འདི་སྐྱོ་སྟོན་སྐུ་མཆེད་ལ་གནང་ནས་མ་ཇོ་མོ་གངྒཱའི་ལྷ་
མོའི་སྤྲུལ་པ་དེས་དར་ཞིང་རྒྱས་པར་མཛད་ཀྱང་། གང་
ཟག་གི་སྐལ་པ་དང་འཚམ་པར་གཞུང་གི་དགོངས་དོན་
ཅི་རིགས་པར་བསྟན་པ་ལས། གཞུང་གི་ཚིག་དོན་ཡོངས་
སུ་རྫོགས་པར་གནང་བ་ནི་ཁུ་སྒོམ་ཆོས་སེང་ལས་མ་བྱུང་
ཞེས་བཤད་དོ། །དེ་ནས་རིམ་པར་བརྒྱུད་པ་ལས་ཟལ་
མོ་བྲག་པས་ཉང་གི་ཇོ་སྲས་རིན་ཆེན་གསལ་གྱི་དོན་དུ་
གཞུང་གི་དོན་འགྲེལ་དང་ཡིག་སྣ་མང་བར་མཛད་པར་
སྣང་ལ། བདག་གི་བླ་མས་འགྲེལ་པ་འབྲིང་དུ་ལོང་བ་
མཛད་ཅིང་ཁོ་བོས་རྒྱས་བསྡུས་གཉིས་བྲིས་པ་ཡིན་ནོ། །
འདི་བྲིས་མ་ཡི་འཕྲིན་ལས་བསྒྲུབས་བྱས་ཤིང་། །མཁའ་
འགྲོའི་ལུང་བསྟན་བསླུ་བ་མེད་པར་ཡང་། །བླ་མའི་
ཐུགས་དགོངས་ཡོངས་སུ་རྫོགས་བགྱིས་ཏེ། །བདག་ཉིད་

ལྷག་བསམ་རྣམ་པར་དག་པས་སོ། །བདེན་པ་དེ་དང་
ཕྱོགས་བཅུ་དུས་གསུམ་གྱི། །གང་ཟག་བཞི་ཡི་བསོད་
ནམས་ཉིན་བྱེད་རྣམས། །ཆོས་དབྱིངས་དག་པའི་མཁའ་
ལ་རབ་འཕགས་ནས། །མཐའ་ཡས་སེམས་ཅན་བློ་མུན་
སེལ་ཕྱིར་སྦྱིན། །བདག་ཀྱང་ཀུན་མཁྱེན་རྒྱ་མཚོར་མ་ཆུད་
བར། །ཚོགས་གཉིས་དགའ་བདེའི་ཆུ་རྒྱུན་འཕེལ་བ་དང༌།།
དོན་གཉིས་བདུད་རྩིའི་དཔལ་དང་ལྡན་པ་ཡིས། །མ་ལུས་
འགྲོ་བ་ཚིམ་པའི་འབྱོར་པར་ཤོག། །།
ཡེ་ཤེས་ཀྱི་ཌཱཀྐི་མ་མ་གཅིག་ལབ་ཀྱི་སྒྲོན་མའི་རྣམ་པར་ཐར་པ་
དང་། བཀའ་ཚོམས་ཆེན་མོ། ཡང་ཚོམས། ཉིང་ཚོམས་སོགས་ལས་
གྲུབ་པའི་དེབ་ཆུང་འདི་ཉིད་པར་སྐྲུན་གྱི་སྐབས། དད་ལྡན་རྒྱུ་སྦྱོར་
བ་འོན་བཀྲ་ཤིས་དོ་ཁའི་རྒན་ངག་དབང་དཔལ་འབྱོར་ལགས་ནས་
ཞལ་འདེབས་སྒོར་༨༠༠དང་། ཟངས་རི་ཁང་དམར་དགོན་གྱི་གྲྭ་
ཐུབ་བསྟན་མཁས་གྲུབ་ནས་སྒོར་༡༠༠༠༠། གྲྭ་ངག་ཁང་འགྱུར་
མེད་ནས་སྒོར་༢༠༠༠། བློ་བཟང་སྨོན་ལམ་ནས་སྒོར་༢༠༠། གྲྭ་
བློ་བཟང་སྦྱིན་པ་ནས་སྒོར་༢༠༠༠། རྟ་མགྲིན་དབང་འདུས་ནས་
སྒོར་༡༠༠༠། གྲྭ་བློ་བཟང་སྟོབས་བཅུ་ནས་སྒོར་༢༠༠། བློ་བཟང་
ཟླ་གྲགས་ནས་༢༠༠། ཚེ་རིང་དཔལ་ལྡན་ནས་སྒོར་༧༠༠ བཅས་
ཕུལ་བས་དགེ་བས་རྒྱལ་བསྟན་དར་ཞིང་འགྲོ་ཀུན་བདེ་བ་དང་། –

ཕྱོགས་དང་རིས་སུ་མ་ཆད་པའི་བསྟན་འཛིན་གྱི་སྐྱེས་ཆེན་དམ་པ་
གང་ན་སུ་བཞུགས་རྣམས་སྐུ་ཚེ་མཛད་འཕྲིན་འཕེལ་བའི་རྒྱུར་གྱུར་
ཅིག། །།

༄༅། །(གངས་ཅན་ཁྱད་ནོར་)དཔེ་ཚོགས་ཆེན་མོའི་
བསྡུ་སྒྲིག་དང་ལས་ཞུགས་མི་སྣའི་མཚན་ཐོ།
བློ་བཟང་བསྟན་འཛིན། ལྷག་པ།
བློ་བཟང་ཆོས་འབྱོར། བློ་བཟང་འཕགས་མཆོག
རྒྱལ་མཚན་བྱམས་པ། ཚེ་བརྟན་རྡོ་རྗེ། བློ་བཟང་དམ་ཆོས།
ཕུན་ཚོགས་ཚོགས་གཉིས། བྱམས་པ་རབ་འབྱམས། ཡེ་ཤེས།
ལྷག་པ་ཚེ་རིང་། བློ་བཟང་འཇིགས་མེད། བུ་ཆུང་།
འཕྲིན་ལས། བསམ་གྲུབ། བསྟན་འཛིན་ཤེས་རབ། སྐལ་ལྡན།
བསོད་ནམས། རྡོ་རྗེ་མཚོ། ཚེ་རིང་ཆོས་སྒྲོན། ལྷ་སྐྱིད།
ལྷག་པ་སྒྲོལ་མ། བསོད་ནམས་དབྱངས་ཅན། བྱམས་པ་ཆོས་སྒྲོན།
བཀྲ་གཡང་། སྐལ་བཟང་ལྷ་མོ། བདེ་སྐྱིད་སྒྲོལ་དཀར།
སྒྲོལ་མ་ལྷ་འཛོམས། ཚེ་དབང་སྐལ་བཟང་། ཚེ་དབང་གཡུ་སྒྲོན།
དབང་གྲགས།
